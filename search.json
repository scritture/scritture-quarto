[
  {
    "objectID": "about.html",
    "href": "about.html",
    "title": "contatti",
    "section": "",
    "text": "Nasco a Frascati nel 27 febbraio del 1967, mentre i Pink Floyd a Londra pubblicano il loro primo 45 giri. Lo stesso giorno, nel 1932 nasce l’attrice Liz Taylor; nel 1902, lo scrittore John Steinbeck; nel 1861, il filosofo e antroposofo Rudolf Steiner; indietro di qualche secolo, all’inizio della datazione cristiana, nel 274 troviamo, altrettanto originale e rigoroso, Costantino imperatore. Discendente di famiglie impegnate nella forse inutile seppur gloriosa unificazione del Paese, vengo allattato nell’osteria di famiglia, che lavora con una clientela internazionale, entrando così prematuramente in contatto con le musiche e le culture del mondo attraverso i canti degli ubriachi. Appena possibile, mi appassiono al mondo classico, a quello biblico e a quello dei fumetti, così come alle scienze sperimentali e alla teoria degli insiemi. Compio l’istruzione primaria presso istituti cattolici e, nonostante rischi di essere cacciato da scuola praticamente ogni giorno per la scarsissima disciplina, divento direttore del giornale dell’oratorio salesiano di Capocroce. Al Liceo scientifico statale di Grottaferrata mi interesso di arte e sovversione, studio musica da autodidatta e scrivo versi di nascosto, e nell’anno scolastico 1983-84 ricopro la carica di rappresentante d’istituto. Dopo un grand tour europeo in autostop, mi iscrivo nel 1987 alla facoltà di Filosofia dell’Università di Tor Vergata.\nAll’Università studio con docenti come Mario Perniola, ordinario di Estetica, uno dei filosofi e dei saggisti contemporanei più decisivi, e Aurelio Simone, ordinario di Storia della filosofia italiana, pioniere nell’uso dell’informatica per le scienze umanistiche. Partecipo nel 1990-1991 al corso di giornalismo promosso dalla rivista Avvenimenti diretta da Claudio Fracassi. Studio armonia, canto da tenore con le corali di Monte Porzio Catone e di Grottaferrata, sviluppo uno stile recitativo personale, e nel 1992 esordisco con un primo progetto di poesia e musica. Mi dedico alla politica con prossimità al PCI, candidandomi anche alle amministrative del 1988, mi colloco in aperto al dialogo con ogni componente culturale e sociale, svolgo attività giornalistica per le testate dell’area tuscolana, faccio parte del Laboratorio Aperto di Ricerca Poetica di Roma, organizzo eventi. Nel 1997 mi laureo con lode in sotto la direzione professori Antimo Negri (Storia della filosofia) ed Emerico Giachery (Storia della letteratura italiana moderna e contemporanea), discutendo la tesi Boutroux e Montale: Poesia e contingenza, che lo stesso anno vince il Premio Internazionale Eugenio Montale e della quale Maria Luisa Spaziani scrive: “Necessità, contingenza, possibilità, miracolo, sono le nozioni assiali del discorso, dove si intreccia un complesso di motivi di forte attualità nel dibattito contemporaneo”.\nDopo aver fatto l’oste fino ai trent’anni, occupandomi così di enogastronomia prima che il settore andasse di moda, lascio il lavoro presso l’azienda di famiglia. Privilegiando la militanza culturale, mantengo autonoma la mia particolare inclinazione alla ricerca. Mi interesso di meditazione, alchimia e arti marziali e frequento i corsi di Animazione del pensiero di Nello Mangiameli. Inizio a suonare la tromba e faccio parte della Titubanda di Roma. Insegno lingua e cultura italiana agli esuli politici di ogni nazionalità. L’attitudine al ‘vedere’ mi porta a coltivare la fotografia. La mia attività letteraria riceve fra il 1999 e il 2001 segnalazioni al Premio Europeo Città di Frascati, al concorso 2000 versi/ verso il 2000 del Sindacato Nazionale Scrittori, vinco una Slam Poetry e diversi altri premi. Nel 2001 Pubblico quindi un estratto dalla tesi di laurea («Philosophema» nuova serie a.1 n.0 - il testo integrale è tuttora inedito) e il libro Un giorno lungo un sogno (Noubs 2001), «teatro d’idee» (Massimo Pamio) che comprende poesie scritte in un percorso di quindici anni e si snoda attraversando fasi del giorno, mari del nord e porti del sud, rivelando «spiccata capacità di sintesi, eleganza del fraseggio, essenzialità delle immagini» (Arnaldo Colasanti).\nNella mia ricerca musicale, nella quale mi dedico alla tromba, agli strumenti elettronici e alla voce, esploro i rapporti tra parola e suono e quindi i linguaggi dell’improvvisazione. Il componimento Guerra Virtuale Reale è assegnatario a Tollo del premio Ad un passo dalla poesia 2002. Nel 2003 contribuisco alla realizzazione di una biblioteca di autori italiani di filosofia diretta da Massimo Cacciari nel palazzo Annibaldeschi di Montecompatri. Nel 2004-2006 scrivo e sono redattore con la testata «Controluce», con cui realizzo scritti di storia del territorio vista nel contesto di quella universale, politica internazionale al tempo della crisi, musica ed arte. Ottengo l’iscrizione come pubblicista all’Ordine dei giornalisti.\nNel 2006 lascio Roma e i Castelli Romani e pubblico il romanzo Basso Impero (Sovera) che lavora sul doppio registro di denuncia sociale e sperimentazione linguistica. La performance con adattamenti del testo e mie composizioni, in cui suono tutti gli strumenti, è finalista nel 2008 al premio Libera i Libri di Poggibonsi e nel 2010 vince il premio OneManBand di Bologna. Del libro scrive Marco Benedettelli: “L’autore mescola il lirismo più interiore al grottesco più sfrenato, la lucida visione del nulla con tutti gli orpelli grondanti di simboli che la riempiono, le esplosioni interiori che distaccano da terra con l’ovattata deflagrazione dell’implodere di un mondo percepito come infinita periferia. […] Le storie si intrecciano e si toccano tra loro, i capitoli e i paragrafi si accostano pagina dopo pagina come in un mosaico dai colori grondanti e dalle forme gonfie, da Basso Impero appunto. […] Un libro che va assolutamente letto, senza esagerare, quanto meno se si vuole ridere alla facciaccia di tanta insulsa letteratura dell’alta classifica di oggi, e soprattutto della nostra decadenza.”\nGironzolando tra l’Etruria e l’Eurasia, con soggiorni a Berlino e Istanbul, e quindi in Maremma, dal 2007 mi ritrovo a vivere sull’appennino bolognese con l’assurdo cagnone conosciuto come il Saro, cercando di verificare da una prospettiva particolarmente selvatica se davvero esista una metropoli diffusa. Frequento la Scuola Popolare di Musica Ivan Illich di Bologna, numerosi seminari di musica d’insieme, maestri come Tristan Honsinger, Dave Douglas, Butch Morris, Phil Minton, Giancarlo Schiaffini, Patrizio Fariselli. Nel 2009 pubblico registrazioni tra performing poetry, istant composition e suggestioni geopolitiche nel CD audio Parachuting Nonsense! (Setole di Maiale). Dal 2009 al 2011 a Bologna collaboro alla realizzazione del festival di produzioni musicali indipendenti Spore. Nel 2011 entro a far parte del collettivo Improvvisatore Involontario, con cui collaboro e suono per un paio d’anni, poi torno a piede libero.\nDal 2012 i miei interessi verso l’indagine storica, i rapporti tra scienza e arte, la critica del presente, trovano spazio sul blog personale, inizialmente chiamato Decostruire l’attualità, e quindi si accompagnano all’attività del gruppo di discussione Scritture sul social network professionale Linkedin, in aperta controtendenza con le apparentemente irrinunciabili volgarità social di chiacchiere insipide e melassa emotiva. Approfondendo il lavoro di scrittura e di ciò che la qualifica, preciso anche le mie competenze di editor. Lo stesso anno curo Il primo giorno di lavoro (Noubs) antologia di trenta racconti su precariato e dintorni, che include scritti di Susanna Camusso e Ascanio Celestini. Con Strade di Fanar, che descrive il quartiere greco di Istanbul, vinco il premio dello Scriba Festival per le narrazioni di viaggio della Bottega Finzioni fondata da Carlo Lucarelli. Realizzo quindi il saggio storico I tre pontificati di Benedetto IX, finalista l’anno successivo al premio Associazione Nazionale del Libro - CNR. Nel 2013, dopo lunga censura, viene pubblicato La notte in cui fu clonato il presidente (Noubs), quindici racconti di fantapolitica e fantascienza sociale, di cui scrivo un racconto e il saggio introduttivo. Resta inedito un saggio di geopolitica e filosofia relativo alle guerre globali.\nDa tali esperienze prende forma nel 2016 la rivista online Scritture, il cui interesse principale è esplorare le declinazioni della scrittura: differenti tipi di ‘testo’ (narrativo, poetico, saggistico, pubblicistico, digitale), varie forme di ‘tessitura’ (musica, arte, fumetto, teatro, cinema, performance), diverse modalità di ‘incidere’ (sul presente come nella storia), fornendo attenzioni tanto all’aspetto documentario quanto a quello stilistico, in modo da favorire il confronto con dati riscontrabili e stimolare testimonianze personali e significative, soprattutto alle posizioni critiche e a prospettive non convenzionali. In tale periodo, la scrittura online, per quanto continui comunque a rappresentare una fase intermedia del lavoro complessivo, mi sembra offrire vantaggi per le possibilità di assiduo assestamento che offre. Ma anche questo passa (il sito, che comprende numerosi scritti ma non è aggiornato a quelli più recenti, è in ricostruzione).\nNel 2015 soggiorno a Berlino, dedicandogli un testo tra autofiction e personal essays rimasto inedito. Progetto viaggi ovunque ma le circostanze mi fanno precipitare poco convintamente a Frascati, dove resto per attuare progressivi cambiamenti radicali. Già che ci sono, divento finalista per Basso Impero al premio Castelli di Scrittori, quindi mi candido alle elezioni amministrative del 2017 senza ricevere medaglie. Nel mentre, continuo a detestare apertamente comunicazione, intrattenimento, logica del grande evento, nonché quelle associazioni dove nessuno sa mai il nome dell’altro; nonostante tutto, mi prodigo come operatore culturale e quando è possibile tento di realizzare qualcosa di cui ne valga davvero la pena, collaborando a reading e pubblicazioni su Roma con l’associazione culturale EscaMontage di Iolanda la Carruba.\nDurante la pandemia del 2020 me la passo alla grande, e pubblico il libro Aggredior Virus. I migliori giorni della nostra vita (Mondo Nuovo Edizioni), che spiega come uscire dalla crisi e dall’emergenza pur laddove a nessuno ciò sembri interessare. Ad ogni modo, tra un impegno e l’altro la mia collocazione risulta piuttosto complessa e trovo serie difficoltà a trovarmi un padrone o qualcosa del genere; quindi, sempre più schifato dalla mediocrità suicida dell’ufficialità culturale e di chi gli fa da corte, metto insieme le cose che so fare e, dopo lunga gestazione, nel 2022 apro il Grand Tour BookWineBar presso il borgo di San Rocco di Frascati.\nLa mia scrittura, elogiata per «l’abilità con cui la vis polemica di notevole efficacia di coniuga con la sapienza compositiva» (Vito Riviello, Francesco De Girolamo), nasce da «un’ampia spirale di appassionate avventure intellettuali attraverso non soltanto le contrade d’Europa, o i suggestivi ipogei dove regnano le Madri e gli archetipi, ma anche attraverso le filosofie d’oriente ed occidente, la vecchia e la nuova scienza, la musica direttamente praticata.» (Emerico Giachery). L’intersezione di numerosi percorsi porta quindi la mia scrittura, che concepisco come atto di pensiero, ad essere sottoposta a continue congiunture e revisioni e alla continua precisazione di contenuti e stile. Tendo così ad essere sempre documentato e aggiornato e, per quanto prolifico nella produzione, sono piuttosto parco nel rendere pubblico a mezzo stampa il mio lavoro. Nonostante lo spiccato interesse per le questioni controverse, la scarsa attitudine al compromesso, il culto del labor limae e dei lunghi tempi di decantazione, ho ottenuto diversi riconoscimenti.\nEppure, il sasso che ho lanciato non è ancora caduto."
  },
  {
    "objectID": "posts/pages/2017-10-31-i-giornalisti-americani-e-il-giornalismo-fascista.html",
    "href": "posts/pages/2017-10-31-i-giornalisti-americani-e-il-giornalismo-fascista.html",
    "title": "I giornalisti americani e il giornalismo fascista",
    "section": "",
    "text": "Di fronte al fascismo, parte della stampa statunitense azzardò analogie con i protagonisti della propria epopea. Gli Stati Uniti si sentivano vicini all’Italia laddove, usciti dal loro isolazionismo soltanto con la partecipazione alla Grande Guerra, erano passati per un periodo di forti agitazioni sociali di ispirazioni anarchica e comunista, testimoniato da opere letterarie quali _Il tallone di ferro (1907) di Jack London e La battaglia (1936) di John Steinbeck. In Italia i reporter americani, pur se abituati ad una forma di giornalismo “fotografico” e obiettivo piuttosto lontano dalle manipolazioni del Minculpop, e per quanto non sottovalutassero che nel regime fossero sistematicamente operanti il controllo dell’informazione e l’impiego di una fitta rete di spie, riuscirono a permettere a Mussolini una popolarità che arrivò ad attribuirgli una riforma del capitalismo unita all’umanitarismo sociale. _Mauro Canali _(docente di _Storia contemporanea all’Università di Camerino e membro del comitato scientifico di Rai Storia)_ in _La scoperta dell’Italia. Il fascismo raccontato dai corrispondenti americani (2017)_, ricorda che ciò accade, prima che la guerra in Etiopia e quindi le leggi razziali portassero definitivamente in direzioni opposte, anche con l’avvento del *_New Deal di Roosevelt*, che in un primo tempo condivise l’idea di un intervento statale in economia che superasse il liberismo, apprezzando inoltre in larga misura l’adozione di un modello di risoluzioni dei conflitti sociali quale il corporativismo, che prescindeva dal conflitto di classe. Da parte loro gli USA, dove erano comunque attive diverse opposizioni interne alla tendenza di conferire al Duce il merito di aver salvato l’Italia dal bolscevismo e di averla inserita nella modernità, divennero campioni della democrazia liberale soltanto in seguito: prima con l’ingresso in guerra contro i fascismi europei, e successivamente con la Guerra fredda contro i Sovietici. Il libro poi ci ricorda anche come di fronte al fascismo presero una posizione si opposizione, pur se inizialmente attratti oppure piuttosto vicini, lo scrittore americano Ernst Hemingway, dai cui reportage il regime si sentì decisamente umiliato, e lo scrittore italiano di origine tedesca Curzio Malaparte, che già dal 1938 collaborò con l’intelligence americana. Oggi, nel perdurare di un’ennesima crisi che pur nella sua stagnazione sembra cambiare di continuo parametri e schieramenti, diventa necessario riconsiderare le testimonianze dell’epoca e, senza forzare identificazioni tra realtà che hanno poi avuto esiti moto diversi, svolgere quelle comparazioni che il lavoro storico affronta per comprendere meglio il presente e così suggerire come evitare il ripetersi degli errori del passato. E di fronte a queste testimonianze, frutto di sei anni di lavoro di documentazioni nei giornali dell’epoca e negli archivi, possiamo chiederci: dov’è che il nostro giornalismo è ancora fascista? E dov’è che riesce ad essere persino peggio?\n1. La genesi del Minculpop\nFin dalla sua ascesa al potere, Mussolini aveva pensato a un ufficio stampa che dipendesse direttamente da lui e che lo sostenesse nella sua opera di fascistizzazione dei giornali. A differenza della struttura analoga attiva durante gli anni dell’Italia liberale, le cui competenze erano limitate al compito di sottoporre all’attenzione del capo di governo tutto ciò che di pubblicato potesse interessargli, l’ufficio stampa fascista doveva essere elemento attivo di quel processo di normalizzazione e fascistizzazione avviato da Mussolini subito dopo essere andato al potere.\nIl processo di normalizzazione della stampa mirava mirava all’eliminazione dei molti e pletorici fogli fascisti, spesso organi dei ras locali, fioriti tra la fondazione dei fasci e la marcia su Roma e che portavano solo rissosità e disorientamento nel movimento fascista, mentre la fascistizzazione era intesa come azione sui giornali cosiddetti “indipendenti“ per indurli a sostegno diretto o indiretto dell’attività del governo. La pressione su direttori e proprietà veniva esercitata in molti modi, non escluse la corruzione, l’intimidazione o la violenza.\nDopo aver decretato il passaggio dell’ufficio stampa alle sue dirette dipendenze, Mussolini lo aveva affidato a uno dei suoi più fedeli e intelligenti collaboratori, Cesare Rossi, a capo anche della Ceka fascista, la politica segreta mussoliniana. Rossi, che nel giugno 1924 sarebbe stato costretto a dimettersi travolto dalla crisi provocata dall’assassinio Matteotti, riuscì, malgrado la brevità del suo mandato, a operare una parziale fascistizzazione degli organi di stampa, soprattutto della provincia - stampa minore certo ma importante tuttavia per il consenso dal governo fascista -, e a costruire anche un’embrionale rete di informatori attivi negli ambienti giornalistici [1].\nRossi veniva sostituito da Maffio Affii, che resse la carica fino all’8 gennaio 1925, quando lasciò il posto al prefetto Emilio Severini, a sua volta sostituito assai presto, il 21 aprile 1925, dal conte Giovanni Capasso Torre di Pastene. [2] Quest’ultimo ampliava le competenze delle due sezioni - stampa interna e stampa estera - in cui si articolava l’attività dell’ufficio, e il 27 maggio 1926 assumeva anche la direzione dell’ufficio stampa del Ministero degli affari esteri. Il barone Pietro Arone di Valentino, che aveva diretto l’ufficio stampa per i precedenti tre anni, assumeva agli Affari esteri la direzione generale degli affari di America, Asia, Africa e Australia [3].\nCon questa operazione Mussolini portava sotto il suo diretto controllo l’attività di tutta la stampa estera a Roma. La brillante ascesa di Capasso Torre terminava bruscamente nel settembre 1928, quando dovette farsi da parte e lasciare il posto a Lando Ferretti, il quale, inviso tuttavia sin dall’inizio agli ambienti politici fascisti perché considerato un arrivista con le mani in equivoci affari di sottogoverno (parte dei suoi traffici sono documentati in una trentina di lettere finite sulla scrivania di Mussolini) [4], veniva sostituito nel dicembre 1931 da Gaetano Polverelli, spodestato a sua volta nell’agosto del 1933 da Galeazzo [5].\nCon l’arrivo del genero di Mussolini l’ufficio cambiò sede trasferendosi, nel luglio 1934, dal Viminale al prestigioso palazzo Balestra in via Vittorio Veneto, e crebbe di importanza, divenendo, nel settembre 1934, il Sottosegretariato per la stampa e la propaganda, mentre le due vecchie sezioni, stampa italiana e stampa estera, e la nuova sezione propaganda, ideata da Polverelli verso la fine del suo mandato, ma realizzata da Ciano, venivano elevate al rango di direzioni generali. Da parte sua, nell’aprile del 1933 Polverelli aveva già assunto Gastone Silvano Spinetti e Annibale Scilugna ai _«servizi di propaganda delle realizzazioni del Regime»; la manovra venne completata però a settembre da Ciano, subito dopo il suo arrivo all’ufficio stampa, con l’assunzione di Corrado D’Errico «con funzioni direttive del servizio di propaganda»_ [6].\nDi lì a qualche mese, il Sottosegretariato diveniva il Ministero della cultura popolare, noto più semplicemente come Micupop o Minculpop. La legge del 1937 si era limitata a modificarne il nome, lasciandone inalterata la struttura. La vera riforma, con una maggiore articolazione di divisioni, uffici e competenze, giunse con il decreto ministeriale del 12 febbraio 1938. Quando nel giugno 1936 Ciano venne chiamato a dirigere la politica estera, fu sostituito al Ministero stampa e propaganda da Dino Alfieri, il quale ne accompagnò anche la trasformazione successiva in Minculpop, rimanendo poi al suo vertice fino all’ottobre 1939. Gli succedette Alessandro Pavolini, che ne fu il responsabile fino al 6 febbraio 1934, quando venne rilevato dal «ripescato» Gatetano Polverelli, che lo resse fino alla caduta di Mussolini.\nNel marzo del 1933 era giunto a dirigere la sezione stampa estera Giuseppe Sapuppo, richiamato a Roma da Quito, dove ricopriva la carica di ambasciatore. Sapuppo rimase ancora qualche mese dopo l’arrivo di Ciano, ma quando l’ufficio stampa venne trasformato in sottosegretariato, e le tre vecchie sezioni furono elevate al rango di direzioni generali, nell’ottobre del 1934 Ciano affidò a Emanuele Grazzi [7], che aveva già chiamato presso di sé, la direzione generale della stampa estera. Grazzi, che era già stato console generale a New York per cinque anni, poi incaricato di dirigere come inviato straordinario e ministro plenipotenziario le legazioni di Guatemala, El Salvador, Honduras e Nicaragua, mantenne la carica fino ai primi di giugno 1937, quando venne sostituito da Guido Rocco, che vi rimase quasi fino alla caduta del fascismo.\nA metà degli anni Trenta, la direzione generale stampa estera era articolata in tre divisioni, con la prima e la seconda a gestire i rapporti con i giornalisti stranieri. A dirigere la prima, a partire probabilmente dal maggio 1937 fino al marzo 1938, fu Giovanni “Jack” Bosio [8], al quale succedette Vladimiro Rey di Villarey, proveniente dal consolato di Tiflis, che vi rimase fino al I° di ottobre 1943 [9].\nEra la divisione seconda tuttavia a prendersi cura di tutti quegli aspetti del lavoro che ponessero i corrispondenti esteri operativi in Italia a gli inviati speciali di passaggio in contatto con le istituzioni pubbliche, interessandosi di comunicati, udienze, commendatizie, cerimonie, inviti, documentazione, lasciapassare, tessere e concessioni ferroviarie [10]. In un regime totalitario, che esercitava un controllo rigido su ogni articolazione della società civile e politica, ciò significava che il capo della divisione seconda era l’unico interlocutore governativo quotidiano dei giornalisti stranieri. Fino al 1934, e cioè fino a quando esistette l’ufficio stampa con due sezioni, i giornalisti esteri ebbero più rapporti diretti con il responsabile dell’ufficio che con i capi delle sezioni, ma quando l’attività di burocratizzò, con l’istituzione del sottosegretariato prima e del ministero poi, le distanze tra il responsabile del dicastero e i giornalisti stranieri si accrebbero, e questi ultimi ebbero sempre più a che fare con il capo divisione.\nA dirigere la divisione seconda dalla fine del 1935 al maggio 1937 fu Giovanni “Jack” Bosio, in precedenza collaboratore di Dino Grandi all’ambasciata italiana a Londra, sostituito da Tristano Gabrici (proveniente dal consolato di Valparaiso) [11], che vi rimase fino al maggio 1939 e lasciò a sua volta il posto al marchese Benedetto Capomazza di Campolattaro, esponente di una nobile famiglia napoletana e proveniente dall’ambasciata italiana di Washington. A succedere a Capomazza fu il conte Alberto Barbarich, nominato nel novembre 1941, ma che  dovette attendere fino a luglio del 1942 per prendere possesso della carica. Era stata infatti nel frattempo dichiarata guerra agli Stati Uniti, e il ritorno in patria di Barbarich, che occupava la carica di primo segretario di Legazione presso l’ambasciata italiana a Buenos Aires, fu piuttosto complicato, Poté imbarcarsi per l’Europa solo grazie a un salvacondotto diplomatico rilasciato dagli Stati Uniti. Rimase a dirigere la divisione fino al I° aprile 1943, quando verrà nominato segretario generale della Luogotenenza di Albania [12].\n2. Forme e modi della censura fascista\nNei suoi primi anni di vota il governo fascista dovette ricorrere, per gli interventi censori nei confronti della stampa nazionale, all’Editto Albertino del 26 marzo 1848, mentre, per alcune forme di censura preventiva, si spirò ai progetti di legge razionali del 1898 e 1899 e alla legislazione straordinaria del periodo di guerra. Era possibile ricorrere anche all’espulsione, se l’attività di un cittadino straniero fosse stata giudicata dannosa agli interessi del paese, ma essa comportava in genere il sorgere inevitabile di spinose questioni di carattere diplomatico, perciò la consapevolezza da parte del nuovo potere di una sua posizione non ancora consolidata sconsigliava di farvi ricorso se non in casi estremi. La situazione politica esistente non offriva quindi al fascismo appigli abbastanza robusti per imbrigliare con efficacia l’attività dei giornali di opposizione e, in assenza di leggi ad hoc, il governo di Mussolini operò in modo improvvisato affidandosi piuttosto al deterrente della violenza squadristica.\nQualcosa cambiò con il decreto legge sulla stampa approvato il 15 luglio 1923 ma entrato in vigore solo un anno dopo, Tra i motivi che autorizzavano la sanzione contro un giornale la legge prevedeva il reato di diffusione di «notizie false e tendenziose», che potessero recare un «intralcio all’azione diplomatica del Governo nei rapporti con l’estero» o danneggiare «il credito nazionale all’interno o all’estero». Al riparo di un pretesto giuridico, seppur fondato su un’accusa abnorme e illiberale, il governo poteva ora invitare il corrispondente estero, accusato di diffusione di notizie «false e tendenziose», a lasciare il territorio italiano come «persona non gradita». Si trattava di un provvedimento presente in modo generico nella legislazione passata, ma ora, formulato in modo così netto e inequivocabile, lasciava intendere la volontà politica del governo fascista di ricorrervi senza esitazione.\nAnche se questa legge ebbe piena attuazione solo a partire dalla sua pubblicazione del luglio 1924, già dall’estate del 1923 i prefetti cominciarono a fare un più deciso ricorso alle leggi generiche preesistenti relative al danno provocato al paese da attività ostili, mentre l’ufficio stampa di Mussolini inaspriva l’intervento censorio nei confronti dei corrispondenti esteri, che dovevano comunque servirsi, per inviare i loro dispacci, a istituzioni sotto il controllo dello Stato fascista.\nLa censura veniva effettuata in un ufficio al terzo piano - la black room, come veniva chiamata dai giornalisti - del palazzo delle poste centrali di piazza San Silvestro, da cui partivano cablo e telegrammi per l’estero. I cablo venivano esaminati dal censore dell’ufficio stampa del Ministero degli affari esteri colà distaccato, il quale «ti controlla, ritarda i tuoi dispacci, spesso li sopprime o li manipola. E tutto fatto segretamente» [13]. Fu Clarence Streit del Public Ledger a sperimentare questi primi interventi censori del governo fascista. I ritagli di tutti i dispacci che egli inviò allora al suo giornale, da lui versati alla Library of Congress di Washington, con gli appunti autografi a margine delle manipolazioni censorie subite da alcuni di essi, consentono di prendere conoscenza delle modalità degli interventi compiuti dalla censura nei confronti dei suoi cablo. Lo ricorda una nota autografa a margine del dispaccio che inviò il giorno dell’arrivo di Mussolini alla stazione Termini per l’assunzione dell’incarico di primo ministro, quando scriveva che in quel periodo «molto veniva tagliato dai miei dispacci dalla censura, che spesso cambiava il testo per far apparire i fatti migliori di quanto io non riferissi» [14].\nStreit fu testimone oculare del moderato entusiasmo e interesse con cui Mussolini venne accolto a Roma. «Io ero vicinissimo ai gradini del suo vagone-letto - appunta su uno dei ritagli - e quando egli scese per come io ricordo non vi erano molti ad attenderlo». _Egli ricordava ancora di aver inviato un articolo in cui aveva scritto che la città «non mostrava grande entusiasmo per i fascisti», e aveva constatato con stupore che il censore «aveva tolto il non», facendo assumere alla frase «un significato del tutto falso»_ [15]. In un altro dispaccio del I° novembre, che portava il titolo _Fascisti Violence Continues in Rome_, Street aveva scritto che «i fascisti finora _non [soppresso] _hanno dato a Roma una dimostrazione imponente di forze armate ben organizzate, disciplinate. E Roma si è mostrata impressionata ma non [sostituito con ed] entusiasta» [16].\nStreit informava inoltre che la censura fu particolarmente attiva sui dispacci relativi alla marcia su Roma, da cui soppresse molte parole, per dare ad americani, inglesi e altri lettori lontani «una idea diversa della accoglienza riservata ai marciatori che di fatto fu fredda». C’era un’altra forma di censura che Street sperimentò, cioè quella di non far partire affatto i dispacci sgraditi. Un’intervista a Vorovsky, rappresentante del governo sovietico a Roma, che pure aveva ricevuto il benestare formale dell’ufficio censura, non era mai giunta a destinazione. Il quel caso, la tattica seguita dal censore fu «di assopire i sospetti del corrispondente con un atteggiamento di apparente liberalismo, per poi tranquillamente sopprimere il dispaccio» [17].\nUn altro escamotage, forse il più usato, era quello di far partire in ritardo il telegramma. Fornire una notizia con molte ore di ritardo significava renderla una non notizia. Un telegramma di Camillo Cianfarra, il già citato corrispondente da Roma dell’UP, inviato da Roma la sera del 28 novembre era giunto a Londra la sera del 30 novembre [18]. Uno tra i primi interventi con diffida da parte delle autorità fasciste a un giornalista americano per diffusione di notizie ritenute dannose per l’immagine all’estero del paese riguardava Helen Augur, del New York Herald. _Nel corso del 1922, il giornale newyorkese l’aveva inviata a coprire l’ufficio di Roma; la sua presenza è segnalata il 22 ottobre 1922, pochi giorni prima della Marcia su Roma, da Prezzolini che, nel suo diario, informava di star collaborando «con Miss Augur, giornalista americana»_ [19].\nNel luglio del 1923 aveva inviato un telegramma al proprio giornale su alcuni scontri di piazza provocati da squadristi fascisti fiorentini. Il telegramma venne bloccato e la giornalista diffidata, malgrado avesse assicurato la sua «sincera ammirazione verso l’Italia e verso il Fascismo», perché le notizie erano state giudicate dal prefetto «molto esagerate e in qualche parte del tutto false», tali comunque da suscitare un’impressione negativa «sulle condizioni dell’ordine pubblico a Firenze». Da allora, la Agur venne costantemente pedinata da un poliziotto in borghese; nel settembre 1923 essa lasciava definitivamente l’Italia per trasferirsi a Vienna [20].\nNel luglio del 1924 venne reso pienamente operativo il decreto legge sulla stampa dell’anno precedente; così, si operò ai sensi di due decreti legge: il n. 3288 del 15.07.1923, integrato con il decreto n. 1081 del 10.07.1924. Nel clima rovente seguito al delitto Matteotti era chiara la volontà del governo fascista di porre, con il controllo sulla stampa, dei limiti all’offensiva politica dei suoi avversari. Il fascismo si difendeva limitando la libertà di stampa. E se fino ad allora si era accontentato delle scuse del giornalista e delle sue assicurazioni a non reiterare l’errore, in seguito non mostrò più esitazioni a espellere, come avvenne, tra il luglio 1924 e il luglio 1925, con il giovane freelance Linton Wells e con il corrispondente estere della* Tribune*, George Seldes.\nIl minaccioso riferimento alle «notizie false e tendenziose» presente nel decreto non tardò a far sentire i suoi effetti, diffondendo il timore della rappresaglia e dell’espulsione, e da allora condizionò profondamente non solo l’attività professionale dei giornalisti ma anche la loro vita sociale, costringendoli a selezionare con maggiore attenzione le frequentazioni di cittadini italiani. L’esclusione inevitabile, di questi ultimi, di coloro che fossero in odore di antifascismo o semplicemente invisi al regime, condannò la comunità dei corrispondenti esteri a una sorta di autoemarginazione dalla vita intellettuale e culturale del paese .\nDa allora fu come se essi vivessero in una colonia ostile. Si riunivano e si accompagnavano tra di loro, con pochi prudenti contatti con gli italiani, perché, come ha scritto uno di loro, le spie potevano essere dovunque. Occorreva diffidare anche delle occasioni di vita sociale in cui fossero presenti italiani, quanto al contrario lo scambio di idee, «considerato il fermento politico che stava agitando l’Italia, sarebbe risultato utile per un corrispondente di giornali». Insomma, era sempre vivo «il timore di parlare» [21].\nTalvolta, rischiava rischioso confidarsi anche con gli stessi colleghi della stampa estera, poiché era ormai noto che la rete Ovra, la polizia segreta fascista, era ben radicata anche all’interno dell’Associazione stampa estera, che raccoglieva la maggior parte dei corrispondenti stranieri attivi a Roma, e si sapeva che alcuni membri di questa e dei tipsters erano delle spie. Non di rado i corrispondenti avevano potuto constatare come opinioni da loro espresse anche in privato, con amici e colleghi, fossero giuste all’orecchio della polizia, che sembrava essere al corrente di tutto ciò che accadeva in seno all’associazione e financo nelle redazioni delle agenzie e dei giornali.\n3. Stampa totalitaria in regime totalitario\nI primi passi nella costruzione della stampa totalitaria si accompagnarono a quelli compiuti da Mussolini nella costruzione del regime totalitario. Dopo il discorso del 3 gennaio 1925 e, ancora di più, con le leggi “fascistissime” del novembre 1926, uscivano rafforzati i poteri dei prefetti, i quali da allora poterono intervenire in maniera ancora più arbitraria, con sequestri dei giornali e diffide dei giornalisti. Era una minaccia incombente su chi si fosse dimostrato poco incline ad allinearsi alle direttive del governo, per le quali i due decreti già attivi erano stati perfezionati dalla legge n. 2307 del 31.12.1925 e da alcune circolari ai prefetti del ministero dell’Interno Federzoni [22].\nLa messa fuori legge di tutti i partiti politici rese ancora più difficile per i giornali e i corrispondenti esteri il rispetto delle leggi liberticide sulla stampa, poiché ampliava la casistica dei divieti la cui infrazione comportava l’accusa di diffusione di notizie false e tendenziose e di danno all’azione di governo e all’immagine del paese. La genericità dell’accusa consentiva un’ampia discrezionalità interpretativa, e interventi sanzionatori del tutto arbitrari che andavano, per il giornale, dal divieto di circolazione per un periodo stabilito alla chiusura del suo bureau locale e, per il corrispondente, dall’ammonizione e diffida all’espulsione. Quando si trattava di un articolo scritto da un giornalista residente all’estero, oltre che al sequestro e alla quarantena del giornale, vi era il divieto d’ingresso in Italia sine die per l’autore dell’articolo.\nL’espulsione comportava conseguenze molto serie sia per il giornalista sia per il giornale, che si vedeva costretto in genere a riorganizzare i suoi boudreaux, con un turnover dei corrispondenti delle altri sedi europee che comportava un inevitabile, seppur temporaneo, scadimento della qualità delle corrispondenze. Il giornalista trasferito aveva bisogno di tempo per assimilare lingua, storia e situazione politica del nuovo ambiente, e per ripristinare una rete dei tipster in grado di raccogliere per lui notizie e voci degli ambienti politici locali. Corrado Binder spiegava al suo capo a Parigi la sua scarsa produttività iniziale per il tempo da lui dedicato non solo allo studio della lingua, ma a quello dei «fondamenti», cioè «storia, costume, personalità, etc.» [23]. Per il giornalista, che spesso aveva con sé la famiglia, nel frattempo integratasi nella vita del paese ospite, un trasferimento rappresentava uno sconvolgimento della vita privata. Significava inoltre perdere lo status di una vita agiata consentitagli dal cambio favorevole lira-dollaro [24].\nC’era poi il fascino che Roma, con la sua storia, la sua arte, i suoi monumenti, la sua gente civile e ospitale, i ritmi pigri e indolenti della vita cittadina, esercitava sugli stranieri in genere e sugli americani in particolare. Il giovane John Gunther del Daily News, che pure odiava Mussolini e il fascismo, aveva trovato Roma «una città deliziosa», e così gli italiani [25], mentre Hiram Moderwell profetizzava al suo successore che avrebbe sicuramente amato l’italia, purché fosse riuscito a tenere «la politica ben serrata in un distinto settore della […]_ mente»_ [26]. Jane Eads, moglie di Seymour Berkson, anch’essa giornalista, ricordava ancora molti anni dopo le emozioni della sua vita a Roma. Il suo appartamento dava si uno degli scorci più esclusivi della città, la scalinata di Trinità dei Monti. Essa raccontava come dalle loro finestre potessero «osservare la gente scendere giù dalla scalinata» e godere della vista di «tutti e sette i colli di Roma, Sai, la vita e tutte le altre cose, era proprio una città affascinante» [27].\nCon le leggi “fascistissime” il controllo del regime su tutta la carta stampata in entrata e in uscita dal paese divenne asfissiante. La stessa circolazione di libri critici verso il fascismo era limitata e soggetta a particolare sorveglianza.\nJohn Gunter consigliava a Binder di acquistare libri di oppositori del fascismo - come, ad esempio, William Bolitho, Italy under Mussolini, e le opere di Salvemini e Sturzo - prima di entrare in Italia e, per evitare che venissero sequestrati alla frontiera, di avvolgerli in carta di giornale, poiché, avvertiva, «in Italia non è possibile acquistare alcun libro antifascista» [28]. La polizia fascista, come un Argo insonne, poteva contare su mille occhi per controllare le mosse dei suoi nemici. Quello dei corrispondenti stranieri, in particolare anglo-americani, era considerato uno degli ambienti da sottoporre a un controllo oltremodo stretto, perché considerato, sopratutto da un certo momento in poi, anche potenzialmente nemico.\nIl controllo veniva affidato principalmente all’Ovra, la polizia segreta, che infiltrò suoi informatori all’interno degli uffici dei giornali e dell’Associazione stampa estera (Ase). Solo per citarne alcuni: Antico Pucci, Luigi Boschetto, Valerio Benuzzi, Vittorio Falorsi, Filippo Setaccioli, Italo Tavolato, Fritz Kusen, Charles Michel Delagneau, Felice Link, Nino Battistone, Da Aldisio padre e figli, Pietro Scanziani, e lo stesso presidente Robert Hodel. Per un giornalista la frequentazione dei locali dell’associazione era importante, poiché gli consentiva di tenersi aggiornato su tutto ciò che accadeva o si diceva o si mormorava nel mondo politico. L’iscrizione ad essa consentiva inoltre l’accesso ai luoghi dove si svolgeva l’attività politica del regime, dando il diritto di assistere alle sue varie iniziative politiche o propagandistiche. Vi erano infine i benefits per il corrispondente e la sua famiglia, come i viaggi gratuito in treno, che permettevano sul minimo di mobilità sul territorio italiano, sempre previo assenso delle autorità fasciste.\nMa proprio per la centralità che assumeva l’associazione nella vita professionale del corrispondente, il suo controllo da parte del regime acquistava un’importanza capitale, ed essa in breve divenne un organo del tutto fascistizzato. Il regime operò garantendosi la fedeltà dei suoi vertici, che per molti anni furono rappresentati dagli svizzeri Robert Hodel e Theodore Vaucher, e dal polacco Kociemski, del tutto asserviti al fascismo [29]. Per il suo ruolo di garante della fascistizzazione dell’ade, Hodel percepiva dall’ufficio stampa di Mussolini diecimila lire mensili; per colpire il loro reale motivo queste venivano erogate come indennità per la pubblicazione di un bollettino che doveva servire alla propaganda in Germania del regime fascista, dal titolo IKO [30].\nIl regime fascista negò sempre l’esistenza in Italia della censura nei confronti dei corrispondenti esteri. Si trattava di affermazioni ipocriti e sostanzialmente mendaci. La genericità della formulazione di leggi e decreti forniva infatti moltissimi pretesti per ostacolare o impedire l’invio da Roma di corrispondenze critiche nei suoi confronti, o per porre in atto azioni di rappresaglia verso quei corrispondenti che si mostrassero impermeabili alla propaganda fascista, apertamente o solo parzialmente critici verso il regime mussoliniano, o che manifestassero disinteresse per le sue veline ufficiali. Risultava molto facile per il regime accusare un corrispondente straniero, i cui articolo fosse in contrasto con le “verità” ufficiali, di diffondere notizie false e tendenziose.\nDecisiva ai fini dell’onnipotenza e dell’onnipotenza della censura fu, con la costruzione del regime a partito unico, e la conseguente trasformazione del partito fascista in partito-stato, l’identificazione del regime con il paese, poiché fu facile definire dannose agli interessi dell’Italia le critiche che in realtà venivano mosse solo al fascismo. Insomma, criticare il regime significava danneggiare l’Italia. Per questo, grazie al deterrente dell’espulsione, il regime poté contare soprattutto sull’autocensura.\n•\n[1] Mauro Canali, Cesare Rossi. Da rivoluzionario a eminenza grigia del fascismo, Il Mulino, Bologna 1991.\n[2] ASMAE (Archivio storico Ministero degli affari esteri), Personale cessato 1940-1950-1960, b. 39; Patrizia Ferrara, Il Ministero della Cultura popolare, in L’Amministrazione centrale dall’Unità alla Repubblica. Le strutture e i dirigenti, a cura di Guido Melis, Il Mulino, Bologna 1992.\n[3] ACS (Archivio centrale dello Stato), PCM (Presidenza del consiglio dei ministri), 1927, 1.111/51\n[4] Ivi; SPD CR (Segreteria particolare del Duce - Carteggio riservato), b. 84.\n[5] Ivi, PCM, 1934-1936, 1.1.11/997.\n[6] Ivi.\n[7] ASMAE, Personale, Serie I - Diplomatici e consoli, II Versamento Nominativo, b. 26.\n[8] Per il fascicolo personale di Giovanni “Jack” Bosio, si veda ivi, Personale cessato, 1940-1950-1960, Elenco 1, b. 25; inoltre ivi, Minculpop, b. 550.\n[9] Ivi, b. 364.\n[10] Ivi, Elenco 4, b. 954.\n[11] Ivi, Elenco 4, b. 954.\n[12] Ivi, Elenco 3, b. 591. Cfr. ivi, Personale, Serie I, Pos. B 18, b. 127, fasc. 256.\n[13] George Seldes, You Can’t Print That!, Payson & Clarke Ltd., New York, 1929, p. 79.\n[14] Dispaccio CKS - nov. 6 - 1979; Clarence K. Street Papers, Library of Congress, Washington.\n[15] Clarence K. Streit, in Neil MacNeil, Without Fear of Favor, New York, Harcourt, Brace and Company, 1940, p. 127.\n[16] Clarence K. Streit Papers, Library of Congress, Washington.\n[17] Clarence K. Streit, in Neil MacNeil, Without Fear of Favor, cit., p. 127.\n[18] ACS. Carte Federzoni, scatola 3.\n[19] Giuseppe Prezzolini, Diario 1900-1941, Rusconi, Milano 1978, p. 363.\n[20] ACS, PS, cat. A1, 1923, b. 2, fasc. Augur Helen.\n[21] David Darrah, Hail Caesar!, Boston-New York, Hale, Cushman & Flint, p. 32.\n[22] Testo integrale dei due decreti e delle circolari, in Alberto Acquarone, L’organizzazione dello stato totalitario, Einaudi, Torino 1966, pp. 344-349.\n[23] Lettera 20.11.1927, in Carrol Binder Papers, 11.1020, Newberry Library Archives, Chicago.\n[24] Carrol Binder, in John M. Hamilton, Journalism’s Roving Eye. A  History of American Foreign Reporting,  Lousiana State University Press, Baton Rouge 2009, p. 279.\n[25] Lettera a Carrol Binder del 3.09.1927, in Carrol Binder Papers, 20.1846, Newberry Library Archives, Chicago.\n[26] Lettera a Binder del 27.08.1927, in Carrol Binder Papers, 21.2015, ivi.\n[27] Intervista a Jane Eads, Women in Journalism, pp. 51-52, nel sito della Washington Press Club Foundation.\n[28] Carrol Binder Papers, 20.1846, Newberry Library Archives, Chicago.\n[29] David Darrah, Hail Caesar!, cit. p. 40.\n[3o] Fascicolo personale di Robert Hodel, in ACS, Polizia politica, fasc. pers. b. 660; cfr. inoltre ASMAE, Minculpop, b. 831, in particolare la relazione in data 17.05.1932 del capo dell’ufficio stampa a Mussolini.\n•\nTratto da Mauro Canali, La scoperta dell’Italia. Il fascismo raccontato dai corrispondenti americani, Marsilio, Venezia 2017 (pp. 496), pp. 163-175 (adattamento di Claudio Comandini).\n\n\n\nLa-scoperta-dellItalia\n\n\nISBN: 978-88-317-2756-3 - € 20,00"
  },
  {
    "objectID": "posts/pages/2014-06-30-popsophia-greci-presente.html",
    "href": "posts/pages/2014-06-30-popsophia-greci-presente.html",
    "title": "La popsophia, i greci e la critica del presente",
    "section": "",
    "text": "Principî e ambiti della popsophia. I greci e la modernità. Umberto Curi: pensiero e narrazione. Il Protagora di Platone. Stupore e timore. Pathos e mathos nel mondo greco. La Poetica di Aristotele. La storia e le sue trasformazioni. Racconti impossibili tra Leibniz e Benjamin. Protagora e la formazione politica. Fichte e la diffusione della ragione. Leo Strauss tra persecuzione e reticenza. Narrare la frattura del presente.\nProlegomeni per una popsophia (2011-2013) di Umberto Curi si propone di svolgere l’esposizione preliminare di alcuni principî che possano permettere di applicare l’interrogazione filosofica ai fenomeni della cultura di massa. Un approfondimento delle ragioni del presente, capace di permettere la demistificazione dei luoghi comuni dell’attualità, è sempre necessario e il testo, in base ad un ripensamento di decisivi aspetti del pensiero greco, ne propone alcuni criteri.\nL’operazione della popsophia è condotta con l’intento di sciogliere la filosofia dall’appartenenza a rigidi ambiti scolastici e disciplinari e così ricondurla ad un’attitudine e ad uno stile di scandaglio critico e razionale della physis e della polis, riguardanti il modo di interrogare un tutto e di stare in una comunità.\nDalla modernità in poi, il rapporto tra pensiero e realtà si è reso problematico, e da tempo la natura e la società degli antichi non sono più le nostre; il testo di Curi indaga la praticabilità delle opportunità conoscitive trasmesse dai greci per formulare una sorta di «prologo in cielo» allo studio del legame tra pensiero e affettività. Il suo intento è soprattutto quello di confutare il diffuso pregiudizio per il quale il lavoro intellettuale deve essere privo di risonanze emotive, dimostrando che nell’esercizio del pensiero lo stupore si congiunge al timore, la dimostrazione razionale alla narrazione.\nUmberto Curi, docente universitario di storia della filosofia a Milano e Verona, è particolarmente interessato ad un pensiero capace di partecipazione civile non ortodossa, ed è autore di studi dove in base a pensatori quali Eraclito, Eschilo, Nietzsche e Heidegger, e registi come Fellini e Wenders, si interroga su eros, guerra, morte, narrazione per parole e per immagini (Polemos. Filosofia come guerra, 2002; La forza dello sguardo, 2004; Un filosofo al cinema, 2006; Meglio non essere nati, 2008; Straniero, 2010; Passione, 2013).\nProporre il ritorno della filosofia a quelle che sono definite come le sue origini “pop” non sembra avallare alcuna futilità: piuttosto, attraverso un esame filologico serrato, che parte dalla destituzione della falsa opposizione tra logos e mythos elaborata dall’interrogazione radicale di Heidegger, vengono scandagliate nuove interpretazioni di testi fondamentali della Grecia arcaica e classica.\nL’idea di base, tratta dal Protagora di Platone, è che lo statuto epistemologico del “dimostrare” [epideiknymi] coinvolga tanto l’argomentazione del logos, quanto il racconto del mythos. Il primo termine riguarda il “raccogliere” e il “calcolare” [leghein] la “parola su cui si è riflettuto”, utile a convincere; il secondo attiene un discorso né vero né falso, la sua attendibilità è circostanziale, e dove riguarda la “parola in senso oggettivo” indica il vero storico. Protagora, interessato a comprovare l’insegnabilità dell’arte [techne] politica, stabilisce sul piano della potenza dimostrativa [epideiknymi] piena equivalenza tra logos e mythos, discorso e favola. La distinzione tra i termini si basa sui diversi ambiti semantici, non presuppone verità dell’uno e falsità dell’altro e nella sua esposizione i momenti si susseguono sostenendo posizioni analoghe; nel testo, offrono particolare interesse tanto le personali variazioni attraverso cui è formulato il mito di Prometeo, quanto l’invito a guardarsi dall’invidia ed essere prudente rivolto al giovane Ippocrate, che vuol diventare allievo di Protagora per «mettersi in vista in città».\nArgomentazione e racconto possono distinguersi laddove questo, dotato di maggior potere di coinvolgimento, comporta la risonanza emotiva e sentimentale [charis] caratteristica dei discorsi che, al “dimostrare”, accompagnano un “piacere” [charieston] estraneo ad ogni calcolo, e quindi al logos stesso. Tale piacere è tradotto dal latino gratia che indica quanto, essendo dato o ricevuto senza nulla ricevere in cambio, si sottrae alla logica dello scambio esprimendo così l’unilateralità del dono.\nLa storia del termine mito [mythoi] è ricostruita da Curi nei passaggi che legano pensiero dei poeti e scrittura dei filosofi. Se mito in Omero è paradigma di autorità regale, per Erodoto indica racconti non attendibili. Tucidite distingue la «narrazione non necessariamente vera» [tò mythodes] dalla «storia narrata con pretese di verità» [historia]. Platone (Fedone 61b) pur utilizzando il verbo mythologein, sintesi tra mythos e logos, distingue tra bugie e favole [mythoi], e [logoi] discorsi razionalmente dimostrabili.\nLa tesi di Protagora sulla coincidenza di scienza e sensazione è contestata nella prima parte del Teeteto evidenziandone le aporie e il loro sottintendere l’inaccettabile condizione del divenire universale; all’assenza di giustificazione razionale [logos] che rischia di far prevalere la massima ignoranza è quindi contrapposta l’opinione vera [alethes doxa]. Tuttavia, Socrate riporta la sensazione alla conoscenza laddove rivendica per sé l’arte ostetricia [techne maieutike], esercitata da sua madre Fenarete: le donne partorienti e le giovani menti «patiscono [paschousin] le stesse pene», e i secondi «hanno le doglie [odinousin] e giorno e notte sono pieni di difficoltà [aporias] molto più delle donne».\nQuanti sono sul punto di creare, tanto nel corpo come nell’anima, sono accomunati dall’indispensabile requisito della sofferenza [pathos]: «la generazione del nuovo presuppone il patimento» (Platone, Simposio, 206c-207). Nel nesso genetico tra dolore e conoscenza s’instaura una condizione “patetica”, ed esclusivamente da questa è prodotto il nuovo. La filosofia, anche laddove si configura con piena razionalità, comincia e prende origine nell’esser colmi di stupore e timore [thaumazein] (Platone, Teeteto, 155d), portando così a coincidenza principio [arché] e origine [ghenesi], l’inizio in senso eziologico e il cominciamento temporale. Per Aristotele (Metafisica, Alfa 982b 14) il thaumazein è causa e inizio della filosofia e si rapporta al mythos laddove «pure colui che si rivolge e vive nel mito [philomythos] è in certo modo filosofo, in quanto anche il mito viene a formarsi in un inquieto stupore [thauma]». Nel mito è però più immediatamente individuabile il rapporto con il “numinoso” e l’elemento “fascinans et tremendum” espresso nel thauma.\nIl mondo greco arcaico e classico sa che il pathos produce conoscenza [mathos]: Euripide fa affermare a Medea che il parto è più cruento di una guerra, in Eschilo il coro riconosce saggezza a Zeus laddove ha permesso ad Agamennone di «imparare attraverso la sofferenza» [ton pathei mathos], in Omero «ciò che suscita paura e incute sgomento» ricorre dove Polifemo è un «mostro immenso» [thaum’ettykto pelorion] (Odissea, IX v. 190). Nei Vangeli _sinottici, scritti in greco e, a detta di Simone Weil, manifestazioni delle tensioni del pensiero ellenico, Ponzio Pilato, di fronte al non rispondere di Gesù, prova uno stato d’animo che trova descrizione nel _thaumazein, convalidando l’opposizione di questo rispetto al banale senso comune.\nOgni narrazione, per la Poetica di Aristotele, comporta una trama [desis] o intreccio [ploké] nella quale si “annodano” i diversi fatti, e quindi lo “scioglimento” [lysis] dove i nodi intrecciati si districano e il racconto si conclude; nelle forme con cui tale movimento si realizza, possono essere tra loro distinti il “colpo di scena” [peripeteia] e il  “riconoscimento” [anaghorisis].\nRiconducendo la poetica alla metafisica e riconoscendole così piena importanza teoretica, è stabilito che l’aspetto decisivo del cambiamento di fortuna del protagonista deve saper provocare stupore nello stabilire una particolare “consecuzione” tra antecedenti e conseguenti che intervenga contro le aspettative, in modo imprevisto e in contrasto con l’attesa [para ten doxan] per quanto in maniera non inverosimile.\nLa storia narrata comporta quindi un mutamento radicale [metabolé], un rovesciamento e una trans-formazione che stabilisce una nuova forma, diversa e irriducibile rispetto a quella precedente, da cui consegue con verosimiglianza e necessità un cambiamento radicale e oggettivo non sulla propria opinione, ma rispetto alla “realtà” in se stessa.\nLa narrazione permette di partecipare al processo di conoscenza dell’“imitazione” [mimesis] alla base del creare artistico: contemplandone le immagini [eikonas], coloro che imparano [manthanein] e ragionano [zylloghizesthai] ricevono il particolare “piacere” del comprendere.\nTuttavia, la forma dimostrativa del narrare è stata ampiamente censurata dalla filosofia, favorendone un’assunzione rigidamente disciplinare, eterogenea alle forme del racconto. Questo ha portato a separare ambiti della ragione e delle emozioni, che invece hanno una parentela profonda, tutta da riscoprire e sempre operante.\nLe suggestioni principali di tale proposta sono soprattutto nel permettere di comprendere le implicazioni teoretiche del racconto, rintracciabili negli ambiti moderni e contemporanei in Leibniz, che riconduce la storia universale a «romanzo della vita umana», e in Benjamin, per il quale la “storia naturale” del narrare è la morte che ne sanziona la possibilità. Il primo non raccontò mai quella storia che si svolgeva nella mente divina, l’unica realmente possibile; il secondo si misurò attraverso un’elaborata serie di opere incompiute con il fallimento della storia e l’impossibilità di ricostruirne il senso. Tali argomenti fanno riflettere sulla fragilità di ogni storia, raccontata o meno.\nNell’argomentazione di Curi, c’è un passaggio da sciogliere e riannodare. Protagora, il quale fornisce gli argomenti principali ad una teoria del pensiero narrato, è assertore di un relativismo gnoseologico secondo cui una cosa si risolve nel movimento sensibile del proprio apparire, inevitabilmente limitato al particolare e quindi impossibilitato all’oggettività al punto che ogni giudizio è equivalente ad un altro e nessuna posizione si può contraddire, con difficoltà di stabilire criteri di merito e valore.\nTale posizione non è assimilabile, com’è invece proposto, a quanto per Aristotele è permesso dal “verosimile” [eikos] caratteristico della poesia nel riferirsi all’universale nella forma della probabilità e capace di renderla “più filosofica” [philosophoteron] e “più seria” [spoudaioteron] della storia, invece ancorata al particolare in quanto si occupa soltanto di cose effettivamente accadute. L’approfondimento di tale passaggio può aiutare a comprendere la tensione tra uno e molti dalla quale nessuna filosofia può sottrarsi.\nProtagora era un sapiente conosciuto e apprezzato, «abilissimo dell’arte della parola», il primo ad insegnare dietro compenso e a tenere gare dialettiche; laddove sophia indica il sapere intellettuale e politico, il termine sofista da cui è connotato non ha ancora il  significato dispregiativo che assumerà in seguito. Nell’argomentazione esposta dal dialogo platonico, non prescinde da un principio di giustizia [dike] di relazioni reciproche capace di permettere l’umana convivenza e l’utilità pubblica e privata, insito per natura negli uomini e sviluppabile attraverso un’educazione capace di assicurare la necessità della legge dello Stato [nomos]; chi non è interessato ad esserne partecipe, la legge di Zeus ne stabilisce la soppressione.\nNel testo Sullo stato primitivo Protagora salvaguarda la politica e quindi le basi della propria professione d’educatore, ma nella Verità o i discorsi demolitori esclude norme universali dalla natura umana, lasciando ad ogni singolo uomo l’esclusiva “misura” del proprio piccolo mondo particolare. Diogene Laerzio (Vite dei filosofi, IX 51) segnala che era specializzato nei dissoi logoi o Antilogie secondo cui su ogni argomento si possono tenere discorsi contrapposti e inconciliabili; se Platone ne riporta il pensiero in modi imprecisi e caricaturali, il sofista cade in contraddizione rispetto all’unità delle virtù, per Socrate imprescindibile, proprio per assecondare una vanitosa disinvoltura di dire tutto e l’opposto. Pur rivalutandone i contributi nella definizione di un “pensiero narrato”, occorre salvaguardarsi dal rischio di restare confinati in piccole storie irrelate banalmente competitive, ed essere così «vinti dall’ignoranza» in modi sin troppo simili a quanto accade nell’imperversare di un pop-pensiero piuttosto sofistico, poco filosofico e per nulla critico, almeno rispetto all’inevitabile significato kantiano d’interrogazione sui presupposti del conoscere.\nLaddove l’esigenza è far prevalere la riflessione razionale su ignoranza, superstizione e idolatria, lo stile definito da Curi quale popsophia, che si sviluppa «nella relazione vitale con i problemi presenti in una comunità», trova un antecedente nella diffusione della libera critica della ragione concepita quale patrimonio inalienabile di ognuno, per la quale tra settecento e ottocento Fichte si impegnò cercò di permettere ad un pensiero molto elaborato un’ampia partecipazione pubblica, anche attraverso la partecipazione attiva alla travagliata vita sociale che accompagna e segue l’occupazione napoleonica della Prussia.\nMentre Fichte appare perlopiù piuttosto obsoleto e ha un posto preminente tra filosofi più trascurati d’ogni tempo, oggi nelle nostre comunità assenti l’esercizio delle virtù etiche e la formazione delle capacità politiche trovano tra loro ancora meno accordo che nella polis greca: l’ansia di verità della filosofia, inevitabilmente demolitrice nei confronti degli idola tribus, rozzi e insidiosi quanto diffusi e inquestionabili, non può più prescindere da quella “reticenza” suggerita da un pensatore atipico come Leo Strauss, e così salvaguardarsi dalle persecuzioni di cui il potere può essere capace, peraltro già subite tanto da Socrate quanto da Protagora e dallo stesso Platone.\nL’apice della narrazione, come ricorda Sergio Givone (Il bibliotecario di Leibniz, 2005), è rappresentato da Hegel, primo grande teorico del romanzo e autore della storia dello Spirito raccontata attraverso quella del mondo. Il mondo di oggi formula sembra però fornire un dilemma non riducibile ai paradigmi precedenti: le narrazioni della modernità potrebbero sono esaurite con tutti i loro presupposti, oppure occorre portarle a compimento criticandone gli assunti originari. Infatti, laddove il soggetto né si contrappone all’oggetto, né è identificabile con la coscienza, per diffondersi in “maschere” e “strutture”, chi è che racconta cosa?\nAd ogni modo, molte trame sono disponibili per una epideiknymi (capacità dimostrativa) in grado di sottrarsi ai riduzionismi delle scienze e ai particolarismi della politica, incompatibili con un pensiero intenzionato ad attraversare le fratture del presente e a recuperare ruolo e influenza nei confronti della realtà fisica e di quella sociale.\n•\nPubblicato come “Contributi ad una popsophia quale critica del presente”,  «Popsophia» 29.06.2014. Riveduto e ampliato.\nFotografia: Claudio Comandini, “Athenapop” – Atene, agosto 1993"
  },
  {
    "objectID": "posts/pages/2017-06-15-il-cuore-del-vuoto.html",
    "href": "posts/pages/2017-06-15-il-cuore-del-vuoto.html",
    "title": "Il cuore del vuoto",
    "section": "",
    "text": "«Frasi brevi, spesso folgoranti, che danno più il senso dell’immagine che il contenuto letterale e semantico della parola. […] Tutta la verità è posta al di là del dualismo inevitabile che il linguaggio viene a creare tra soggetto pensante e oggetto pensato. La verità è situata, oltre ogni dualismo, nell’unità semplice e fondamentale dell’esistenza per quello che è, le suo inarrestabile divenire. Maini ci ricorda, in modo ispirato e poetico, che la vita è un continuo _fluttuare di cose che, a loro volta, ci indicano la precarietà e l’incostanza dell’essere. […] Racconta di un’armonia universale che lega l’Uomo al Cielo e alla Terra e che si può raggiungere uno stato di perfetta serenità seguendo le leggi del mondo naturale, praticando il wu-wei, il non-agire: non opponendosi a nessun evento, ma cercandone il senso nella propria vita e nella propria crescita individuale.» (Carlo di Stanislao)  Alessandro Maini offre nel suo libro 81 sguardi, 81 visioni dal Cuore del Vuoto: qui presentiamo, in ordine sparso, 12 soste da un cammino di una Presenza del Tutto sempre all’inizio e sempre al ritorno._\nLXXXV La Porta non ha serrature, non farti distrarre.\nII Osserva, agisci, ma lascia accadere dall’alto; confida.\nXII Ama il tuo cavallo, figliolo, ma la direzione decidila tu.\nXLVIII Ho ascoltato la Parola, non ciò che gli uomini ne hanno fatto.\nLXII Fui frainteso, parlai di Vita (il sepolcro è vuoto).\nXXIV Il Maestro Jiu Hua vedeva solo fiori, chiunque avesse di fronte.\nXLI È così, tutto fu nuovo. Perché, vedete, il guardiano si era dissolto, stufo della mia noncuranza.\nV Non rinunciai al mondo: anzi, mi ci immersi. Rinunciai, invece, alla vostra velocità.\nXXXIX Ora è silenzio, anche nell’azione.\nIX C’è sempre una possibilità diversa, ed è miracolo.\nXXX Ma non vedi?\nXXVI L’ultima parola del Maestro fu un sorriso.\n•\nAlessandro Maini: «dal cuore libero nasce la vita, e con il cuore libero la si condivide.»\n\nBrossura, 106 pp., Morphema Editrice, Terni 2017 EAN: 9788885483064\nImmagine: Ethereal Meditation"
  },
  {
    "objectID": "posts/pages/2014-02-24-virus.html",
    "href": "posts/pages/2014-02-24-virus.html",
    "title": "Virus",
    "section": "",
    "text": "Un virus tecnorganico diffuso dagli schermi televisivi e dagli ipermercati ha invaso la realtà. Un racconto sull’infinita sterile autoriproduzione della politica italiana, dove è facile dimenticare ma impossibile procedere.\nSono rimasto solo io. Non ho potuto fare altro. In questo minuscolo paesino, che non esiste, non dico sulle carte geografiche, ma nemmeno sui segnali stradali, sono tutti morti. Li ho uccisi io. E pensare che ero venuto a vivere qui per stare tranquillo. Un placido borgo, poche case che danno sullo stesso cortile, il residuo di una convivenza di altre epoche, quando dipendere dagli altri non era una debolezza.\nErano trenta. Nessuno era più vivo da tempo. Già lo indicava il loro aspetto. Un’età indefinibilmente sospesa fra i tredici e i settantacinque anni, ridicolmente giovanili a dispetto dell’età, assurdamente seriosi nonostante la modesta rilevanza. Poi, quell’espressione stampata sui visi, un misto assurdo di furberia e demenza. E quegli insopportabili intercalare, «cribbio», «mi consenta». Ma vaffanculo, va’.\nCosì vischiosi da poter scivolare su ogni cosa, si aprivano prima in ampi sorrisi, e poi cercavano di incularti, in qualsiasi modo. Andavi al negozio di alimentari e ti vendevano i prodotti scaduti, dicendo che così stagionavano ed erano anche più buoni. Al bar, prendere un bicchiere significava farsi svuotare il fondo di bottiglie inacidite, elogiate come fossero riserva speciale. Nel caso, davvero frequente, in cui qualcuno commettesse palesemente una mancanza o una sgarberia, piccola o grande che fosse, era comunque e sempre colpa mia, ed ero quindi obbligato a scusarmi. Avere sempre ragione, invincibilmente, è una virtù che non si può avere in troppi.\nIo cercavo di evitarli, mantenendo una rispettosa distanza, ma non bastava: non è conveniente usare buona educazione con le bestie. Poi i segni cominciarono a farsi sempre più evidenti. I più affettuosi si interessavano alla mia rara corrispondenza, comunicandomi loro stessi i contenuti, fossero pure quelli di semplici pubblicità. Alcuni, particolarmente audaci, usavano la mia macchina senza chiedere il permesso, adducendo fosse facile metterla in moto senza chiavi e ridendo perché non potessi permettermene una migliore. Tutti mi pisciavano sulla porta: ogni casa era la casa delle libertà, ed era giusto si facesse così, non potevo mica offenderli! Una volta che provai a far presente con una certa assertività che mi avevano decisamente rotto il cazzo con le loro sparate presuntuose e volgari, mi beccai pure una denuncia per diffamazione.\nI pieni sintomi di quello che davvero stava accadendo si manifestarono quando, in preda alla libidine e credo ormai stanchi di accoppiarsi tra loro, presero a stuprare tutto ciò gli capitasse a tiro. Prima ne fecero le spese i miei gatti, e il più satrapo indicò il responsabile in qualche belva feroce, alludendo al manico del suo ventre. Successivamente, furono assaliti anche alcuni miei amici, che si erano avventurati a farmi visita ed avevano sbagliato portone. Una cara amica, alla quale non avevo osato neppure timidamente dichiararmi, fu presa, proprio davanti i miei occhi. Vecchi, bambini, donne, alcuni ragazzi, una famiglia di coetanei con lei al sesto mese. Trenta persone, feto compreso. Nemmeno troppe. Tutti morti. Perfetto.\nSo cos’è accaduto. Un virus tecnorganico diffuso dagli schermi televisivi e dagli ipermercati ha invaso la realtà. Prima ha agito sull’ipotalamo e la neo corteccia di cervelli ormai quasi inutili, alterando abitudini e percezioni, modificando i modi e i costumi di una popolazione di abulici telespettatori. Poi, attraverso la riprogrammazione del DNA, ha favorito l’assunzione di nuove personalità, con una progettualità comune, più consona al clima dominante. Qualcuno aveva anche affermato che l’intera operazione era stata fatta a fin di bene. Non vedo televisione, forse per quello ne sono scampato.\nHo saputo tutto da internet, facendo attenzione a scremare notizie da bufale. Ora però non so più cosa stia succedendo. Le vie di comunicazione sono rimaste bloccate poco dopo che la notizia della morte dell’originale ha fatto scattare nelle menti dei cloni latenti la piena manifestazione della loro nuova identità, implicita nel comune e pedestre ossequio nei confronti della comunicazione mediatica. Le caratteristche si sono quindi manifestate integralmente, cancellando di colpo le eventuali diversità di aspetto e capigliatura. Un comando ipnotico ha dato loro l’ordine di distruggere tutto ciò che gli si opponeva. La resistenza è stata minima. Molti problemi sono venuti dagli stessi cloni.\nIn alcuni posti, prima sono stati eliminati tutti quelli che cercavano di ragionare, poi i cloni si sono divorati l’un l’altro. Forse il popolo italiano è a rischio estinzione. Non è detto sia necessariamente un male. Le conseguenze sono imprevedibili. Gli esiti incerti. Tuttavia, già da tempo è così.\nClonazione indotta: in fondo, se una pianta può essere clonata per talea, non si può ottenere un risultato simile per innesto? Da tempo si è dimostrato soltanto un pregiudizio quello che separa il genere umano dai vegetali, e la scienza della memetica ha evidenziato che le idee si trasmettono per contagio. Poco importa se il clone viene male e se le idee si impoveriscono: non serve mica un umano perfetto, non serve affatto un’idea che abbia un senso…\nOra sto qui, in questo campo di cadaveri, aspettando che la neve rossastra si sciolga, permettendomi di dare fuoco a questi poveri corpi calvi e sfatti. Aspetto che qualcuno si avvicini, per eliminarlo. Ho imparato ad uccidere. È molto meglio che morire. Basta poco, e per ogni nuovo cadavere ci sono nuove armi da conquistare. Prima sapevo al massimo usare il coltello per affettare il salame, ma molti qui erano cacciatori. Mi hanno lasciato diversi fucili molto belli. Ed anche gli attrezzi agricoli possono essere utili.\nImparo cose nuove, divento altro. È la vita. Vado in ronda nei dintorni armato. Non c’è più molto. A volte mi avvicino all’autostrada. Non passano tante macchine. Quando ne vedo una, gli sparo per tenermi in allenamento. Non sento i giorni che scorrono. Comincia a piacermi tutto questo.\n•\nSto sulla mietitrebbia a spargere resti di cadaveri sul campo. È un buon lavoro. Si avvicina una carcassa di automobile, mezza bruciata e piena di buchi. Si ferma. Ne scendono due persone, un uomo e una donna, dall’aspetto malconcio. Mi vengono incontro. A me infastidisce un po’ essere interrotto quando faccio qualcosa. Scendo dal macchinario. Indosso cartucciere e armi, da fuoco e non, ho le galosce da presidente operaio e un astuccio penico da capo tribale; per il resto sono nudo. Mi guardano strano, ma lui ha dei capelli che sembrano un parrucchino e lei gli somiglia: potrebbero avere fra i tredici e i settantacinque anni, si direbbe. Mi piacciono punto poco.\nMi parlano, mi dicono che la guerra sta finendo, che il virus è entrato in remissione. Non gli credo. Li faccio a pezzi e mi mangio sul posto le parti più appetibili. Ho peraltro fame, e poi è sempre meglio non perdere tempo. I resti li spargerò dopo. Visti così, sembrano davvero somigliarsi molto; comunque, le frattaglie si somigliano tutte. Asporto la testa di lei, recidendola per bene. Potrebbe divertirmi assai infilare il papocchio nella carotide e vederlo fare cucù dalla bocca: sempre meglio che starla a sentire sparare cazzate, a ’sta puttana.\nVado al cesso per pulirmi. Allo specchio un uomo con dei capelli che sembrano un parrucchino, apparentemente fra i tredici e i settantacinque anni circa, mi sorride beffardo. Meno male che ho la mano destra libera, e molte armi. Gli sparo. Lo specchio va in frantumi. Ogni frammento riproduce la stessa immagine. Sangue si aggiunge al sangue. È inutile che io muoia. Ci sarà sempre un altro me stesso che prenderà il mio posto.\n•\nPubblicato in “La notte in cui fu clonato il presidente”, Noubs, Chieti 2013.\nFotografia: Claudio Comandini, “Duplicazione” - Bologna, ottobre 2013."
  },
  {
    "objectID": "posts/pages/2014-08-30-padre-padrino.html",
    "href": "posts/pages/2014-08-30-padre-padrino.html",
    "title": "Padre Padrino",
    "section": "",
    "text": "Strani strumenti della Provvidenza. Una scabrosa vicenda dal Basso Impero, una sorprendente vittoria del bene.\nIn un tempo non molto lontano, don Abbondio sembrava lo stronzo perfetto. Il suo pavido moralismo era l’espressione più tipica di una società terrorizzata da tutto quanto davvero desiderasse: inerte e molesto, incapace di assolvere ai propri compiti, alla fine riusciva in qualche modo a riassorbire gli scompensi che creava e, se da una parte ostacolava, dall’altra facilitava, con moto alterno. Lo ricordo ancora, ai tempi della scuola, quando intento nei suoi capolavori didattici, insegnando le Lettere, così le chiamava, calcando forte sulla L maiuscola, ti ammorbava con la peggior propaganda neoguelfa; oppure, alle prese con l’economia, manteneva presidio al baretto dell’oratorio affaccendandosi a raddoppiare il prezzo di boeri e chupa-chupa con la scusa delle missioni. Alcuni suoi tratti sapevano essere simpatici: sapeva le poesie a memoria, per quanto soltanto quelle orrende, e regalava caramelle, purtroppo non drogate. Fare la sua imitazione era una gara alla quale nessun ragazzaccio poteva sottrarsi.\nEra in fondo un povero diavolo. E ormai, anche il suo difetto di temperamento e la sua falsa umiltà untuosa e meschina, stemperate appena da ira repressa pel mondo che l’aveva fatto così, sembrano autentica virtù di fronte alla sfacciataggine di padre Padrino: una vera merda, simoniaco più di Simone, che ad andarlo a leggere non era poi nemmeno così male, lui e tutta la banda degli gnostici e mistici più sporcaccioni. Inoltre, se don Abbondio non contava in definitiva un cazzo e il suo reale potere era nella paura dello stolto gregge, che intravedeva nella sua pur misera figura l’autorità repressiva millenaria a cui affidarsi per proteggersi dalla realtà, il nostro caro padre Padrino era un autentico magnaccia.\nUltimo rampollo di una di quelle famiglie di maniaci imbucate in tutti i nodi decisivi del potere, padre Padrino comprese sin dalla prima erezione che il traffico con maggiore rendita e minor tasso d’inflazione fosse proprio quello delle anime, e che bastava soltanto dire un po’ di cazzate ben collaudate per assicurarselo. Presa tale autostrada per le stelle, giunsero i titoli che gli conferirono un’aura pseudorinascimentale, con le pertinenze di una prestigiosa e severa rocca grigiocemento, la quale però assunse ben presto una scialba tonalità rosatello pallido, stile palazzina abusiva. Forse, fu un’emozione diffusa per la nomina, capace di scuotere anche gli immobili, più probabilmente, alcune caratteristiche dell’appalto: ma fino a dove arrivarono i trucchi, nessuno poté appurarlo, perché da quelle parti camuffamenti, cosmetici e scappatoie costituivano il pane quotidiano.\nSorretto da una lunga tradizione, proseguì la distruzione d’ogni decenza del passato, pur vantandone l’eredità, e dopo aver liftati gli esterni con tale grazia artefatta, eliminò dagli interni tutte le decorazioni rococò ormai troppo chicchìcoccò e le inutili e disidicevoli anticaglie pagane e paleocristiane, provvedendo così ad installare i confort più inutili e dannosi, tra cui un impianto di riscaldamento nucleare e una sala monitor per le telecamere diffuse su tutta la zona, con collegamenti speciali con il Vaticano, la Casa Bianca e la Banca Tedesca. L’antica passione del prelato per la guerra non era un mistero per nessuno, e molti anzi l’apprezzavano e la condividevano, riferendo con entusiasmo i dettagli dell’impianto missilistico personale mimetizzato nella torretta di stile scozzese sorvegliata da antenne paraboliche.\nIn mezzo a cotanto lusso, padre Padrino, sull’esempio dei più grandi insegnamenti della storia, perseverava nella smentita sistematica d’ogni virtù, cristiana e no, senza aiutare mai nessun bisognoso mai, guai, e anzi disprezzando e sfruttando apertamente chiunque fosse affamato o assetato di qualcosa. Maestro nella sottile arte del ricatto, con tutti i funerali che c’erano stati in quella triste stagione, aveva cagato omelie più incisive di mille spot, e tutti si convincevano che bisognasse dargli i soldi per non andare all’inferno, dove comunque già erano.\nA Padre Padrino gustava un casino atteggiarsi a gran signore e tirraneggiare ogni povero cristo onesto in un’eterna flagellazione, però in fondo restava un semplice, amante dei piaceri immediati e disordinati: insomma, gli piaceva magnà e beve, e adorava immensamente la fica e altri pertugi. Così, qualche ricca mignottona del terziario arretrato, facendosi due conti tra cielo e terra, metteva a disposizione delle pie attenzioni di questo autentico demonio il suo sancta sanctorum privo di amore e verità. Lui però preferiva divertirsi coi bambini, facendogli credere di stare a benedirli; chi sapeva taceva, perché conviene così, che se no non sta bene, e Gesù piange.\nCon i bambini che sfuggivano alle sue attenzioni e perseveravano nell’orrido peccato di giocare a pallone per conto loro sul sacro selciato del piazzale antistante il castelletto, Padre Padrino utilizzava la ormai liturgica e santa prassi della guerra preventiva e gli sparava senza troppi complimenti, anche per collaudare il sistema di sicurezza: quindi, piovevano o canonici pallini di piombo, o un più alla moda uranio impoverito. Eppure, per qualche sventura, gli riuscì di bucare il pallone soltanto una volta, ricevendone subito dopo, per colmo d’ingiuria, una sassata in faccia. L’inquinamento ambientale provocato da tutti quegli ordigni non era considerato un problema: la disinfestazione era già stata promossa dallo stesso padre Padrino attraverso una gara, truccata a sua volta, ci mancherebbe. Tutto ciò gli procurava preciso ascendente nelle decisioni importanti, niuno osava discuterne i dettami, e giornalini e giornalacci dicevano sempre che era tanto bravo.\nDi fronte a situazioni disperate, c’è sempre qualcuno che ricorda che tutto avviene secondo necessità nascoste e impercettibili che come filigrana segnano il valore vero di uomini ed eventi. Anche don Abbondio, a modo suo, rappresentava contenimento ed eliminazione di una forza speciale, detta catecontica, capace al contempo di trattenere e manifestare l’assalto di un male che, nel compromesso della Chiesa con il secolo, sembra negare esattamente tutto quanto la fede afferma; padre Padrino, secondo tale schema, di ascendenza paolina, si rivela quindi come Anticristo totale: non è l’unico, non è il primo, non è il peggiore. Piaccia o meno, la storia è questa, sempre sospesa sulle nostre povere teste.\nMa se l’inettitudine degli uomini è incapace di risolvere le storie, queste a volte possono trovare esito attraverso le vie tortuose della giustizia divina, che si diverte a mettere sul trono proprio chi vuole scagliare nella polvere più fonda, utilizzando a volte come strumenti del suo operare proprio coloro che ne sembrano più ignari. Così, in un momento un po’ speciale, di quelli nei quali una grazia inaspettata sorride in modi mai visti, Eugenio, il Puma e Maciste decisero fosse giunto Il Giorno Dell’Inculazione. Eugenio era la mente, perversa quanto serve; il Puma, il braccio armato della Provvidenza; Maciste, dal canto suo, era fornito di un cazzo tale che John Holmes in persona si sarebbe sentito come una donna iperclitoridea e basta.\nL’azione sostanzialmente fu semplice. Entrarono nel suo ufficio per chiedere il preventivo di un matrimonio, il Puma in ghingherissimi, Eugenio vestito da donna così bene che sembrava prenderci gusto, Maciste nel ruolo del testimone. Quando padre Padrino si alzò dallo scranno per verificare i prezzi dei suntuosi servizi richiesti, la natura della testimonianza si palesò in tutto il suo turgore. La coppia di sposini lo afferrò ai lati, Maciste con una lama gli sgarò i pantaloni, con l’arnese gli sgarò il culo, e sembra che non gli fece nemmeno tanto male.\nCome Eugenio aveva predetto, non ci fu nessuna denuncia e nessuna ritorsione: ma ve lo immaginate un prete, che propriamente parlando, tra i vasi di piombo e quelli di coccio s’era ben acconciato ad essere vaso da notte, detestato da chiunque avesse un po’ di vero rispetto degli uomini e di sano timor di Dio, che va in giro dalle guardie e da chi non so a gridare: «Aiuto, aiuto, mi hanno inculato, mi hanno inculato, aiuto, aiuto!». Ciò che è noto è che in seguito a questa vicenda, per perversa e autolesionistica vendetta, il prelato stabilì che i sodomiti non dovessero più entrare in chiesa, annunciando la delibera con tutta la solennità e il livore di cui fosse capace. Tuttavia, nessuno gli diede retta.\nE come se per davvero avesse fatto irruzione nella nostra pedestre storia un qualcosa d’imponderabile, terminarono le angherie e le violenze, gli armamenti furono disinstallati, le mamme smisero di fare le troie in saldo e cominciarono ad educare davvero i loro figlioli, i quali tornarono a giocare a calcetto facendo il dovuto chiasso. La corruzione ebbe una leggera contrazione e la vita umana, il pensiero e il sentimento, poterono sopravvivere ancora un po’, mentre i nostri allegri amici trovarono altri simpatici scherzi da fare.\nE fu così che il bene seppe trionfare anche quella volta.\n•\nTratto dal romanzo “Basso Impero” (Sovera, Roma 2006). Nuova edizione.\nFotografia: Claudio Comandini, “Descende, et imperium coepit” - Roma, febbraio 2013."
  },
  {
    "objectID": "posts/pages/2015-11-25-cul-de-sac.html",
    "href": "posts/pages/2015-11-25-cul-de-sac.html",
    "title": "Cul de sac",
    "section": "",
    "text": "Dopo Parigi: ritrovare il verso.\nC’è una vita ordinata dalla morte. Così il presente sembra configurarsi. Una sintonia da cercare tra un disturbo e l’altro. Da scrutare in piccole finestre virtuali, non propriamente esistenti, dove ogni forma è soltanto apparire pur pretendendo presenza. Niente deve essere estraneo al comprendere. Ora ascolto Serge Gainsbourg e Jane Birkin, leggo Al-Azraqī e Abu Bakr Naji. Ogni momento resta immobile, nel trascorrere inesorabile di un tempo infranto. Dovunque sia questo qui e questo adesso, io non ci sono, e nemmeno tu.\nDietro vetri piangenti la città immensa si distende sotto un cielo grigio. Le luci cominciano a brillare in lontananza annunciando una lunga oscurità. Due voci cantano “Je t’aime”: era molto tempo fa. Adesso siamo soli. La Mecca, il tempio al centro del mondo, fu schiuma sull’acqua prima che Dio onnipotente creasse il cielo e la terra: da essa fu spianato questo nostro universo. Egli sa quanto noi ignoriamo. Ora però non c’è terra, non c’è amore, Dio bestemmia in un bar. Forse solo i morti sono, tenaci più di questa vita introvabile.\nIl potere è illusione: il potere è reale. Il momento giusto è quello in cui agisci: il momento è ora. Ma quando è l’adesso in questi tempi dilatati? Non è certamente la fretta a deciderlo; forse, nemmeno l’attesa, ma una congiuntura sempre possibile eppure ogni volta pronta a dileguarsi. Nessun gesto ci soccorre, troppe chiacchiere si affollano. Qualcuno dice di sapere tutto e ignora l’essenziale. Non è questo il momento. Io non ti ascolto, tu non mi senti. Noi siamo assenti, noi siamo l’assenza, noi non siamo affatto noi. Troppo sangue, nessun cuore.\nÈ colpa dell’Occidente, è responsabilità dell’Islam. Gli americani sono il male, il danno è l’Europa; sono in errore i sunniti, gli sciiti sbagliano. I russi sì; i russi no; i russi forse. In lotta con i curdi in lotta tra di loro. Uscire dal Medio oriente non è possibile. Impossibile la guerra. La guerra è infinita. La civiltà di Satana ha stabilizzato il controllo nel proprio stesso collasso. La gestione della ferocia è l’amministrazione del caos. Non si può andare avanti, non si torna indietro. Le torri crollano ancora. A Parigi qualcuno continua a fuggire.\n•\nFotografia: Claudio Comandini, “Strada bloccata” – Mirandola, agosto 2015."
  },
  {
    "objectID": "posts/pages/2016-07-27-nuova-chiesa-e-nuova-politica.html",
    "href": "posts/pages/2016-07-27-nuova-chiesa-e-nuova-politica.html",
    "title": "Nuova Chiesa e nuova politica",
    "section": "",
    "text": "Le sfide dei cambiamenti e la riforma cattolica. Il definitivo tramonto dell’era della Controriforma e il dispiegarsi del Concilio Vaticano II permette di approfondire quanto la storia ha già modellato nella Chiesa voluta da Cristo: potremmo anche scoprire che il Dio della Bibbia non è il nemico di libertà e scienze, e rispondere agli appelli politici di un mondo confuso. Ne parla l’attivista cattolico statunitense George Weigel (Baltimora, 1951), sostenitore di un dialogo interreligioso razionale e di un etica priva di illusioni, nel libro “Cattolicesimo evangelico” (edizione americana 2013, traduzione italiana 2016).\nNel momento in cui la Chiesa cattolica ha celebrato il cinquantenario dell’apertura del Concilio Vaticano II, si sono levate voci per una sua riforma, le richieste erano insistenti, diffuse, e spesso cacofoniche, finendo per consistere solamente in accordi tra firmatari. Nei primi decenni del XXI secolo, i cattolici “progressisti”, così come i cattolici “tradizionalisti” varano il loro programma di riforma in agenda. Hans Küng, che una volta descrisse il compito del Vaticano II come “riforma e riunione”, è abbastanza certo di sapere cosa significhi “riforma” così come lo sono gli editori di The Wandere_r e la redazione di _The Tablet, anche se nessuno di loro concorda con le specifiche di questa riforma. Anche il New York Times ha la sua idea di riforma cattolica, similmente il giornale vaticano L’Osservatore Romano, per non parlare delle centinaia di migliaia di blogger e commentatori Internet di tutto il mondo. E qui ci fermiamo.\nLa richiesta di riforma è praticamente universale, sono i termini della riforma ad essere oggetto di discussione. Eppure può esserci un punto di accordo. Gli anni del Concilio Vaticano II, dal 1962 al 1965, sono stati gli anni in cui hanno preso forma i problemi e i progetti per il XXI secolo. Osservatori più sofisticati possono giustamente riferirsi a qualche decennio prima, alla rinascita intellettuale cattolica della metà del XX secolo per rintracciare molti dei temi che hanno caratterizzato le deliberazioni del Concilio: una nuova coscienza biblica, una maggiore consapevolezza dell’importanza della teologia nella storia e le diverse prospettive filosofiche; il rinnovo del culto nella Chiesa, un nuovo impegno nella vita pubblica. Ma tutto lo spettro di opinioni proveniente sia dall’ambiente ecclesiastico sia da quello laico, ne conviene che il Vaticano II è il luogo che ha dato inizio, nel bene o nel male, al cattolicesimo del XXI secolo.\nQuesto consenso comune all’interno di una cacofonia di opinioni, tende a perdere di vista le profonde correnti della Chiesa e della storia culturale del mondo. È come se il dibattito sull’identità cattolica che ha occupato gli anni del Concilio e i decenni che seguirono, fosse semplicemente iniziato ex nihilo, o fosse iniziato nel momento in cui il dibattito coagulava rapidamente. Questo libro, e le proposte ivi contenute, sono fondati sul presupposto che tali analisi, che si propongono di far luce sui vari aspetti della realtà cattolica del XXI secolo, non fanno altro che analizzarne degli aspetti in modo superficiale. Ciò significa che le proposte di “riforma” che vengono fuori da queste analisi colpiscono al cuore l’esigenza imperativa di una profonda riforma cattolica.\nLa riforma della Chiesa cattolica è in corso da più di un secolo. È iniziata con papa Leone XIII, ha continuato attraverso la rivitalizzazione degli studi biblici, liturgici, storici, filosofici e teologici della metà del XX secolo, e sempre nello stesso pe- riodo, ha proseguito con il martirio di milioni di cattolici per mano di sistemi totalitari. Papa Pio XII l’ha portata avanti nel suo insegnamento sulla Chiesa come «Corpo mistico di Cristo». Ha raggiunto il picco massimo nel Concilio Vaticano II. Gli è stato dato nuovo impulso da papa Paolo VI nel 1975 nella lettera Evangelii nuntiandi, che chiama tutta la Chiesa a un nuovo senso di fervore missionario nel proclamare il Vangelo, ed è stata portata ancor più in evidenza dai pontificati di due uomini di genio: san Giovanni Paolo II e Benedetto XVI.\nMolte situazioni emergono dal portfolio cattolico del XXI secolo: la crisi degli abusi sessuali, la radicale secolarizzazione dell’Europa, la contesa con la Chiesa evangelica, pentecostale e il protestantesimo fondamentalista dell’America Latina, la sfida di trovare un’appropriata “acculturazione” della fede cattolica in Africa e in Asia, tutto questo riflette le turbolenze della riforma, la resistenza incontrata e il lento, difficile emergere di un nuovo modo di essere cattolici; una nuova “forma” del cattolicesimo in linea con le origini del cattolicesimo e il suo sviluppo dottrinale, altrimenti non si potrebbe parlare genuinamente di una “forma” cattolica di essere Chiesa. Ma è anche qualcosa di nuovo. È il recupero e il reimpiego nel XXI secolo, di un qualcosa solo in apparenza molto vecchio, qualcosa che risale ai primi secoli dell’era cristiana. Sto parlando del cattolicesimo evangelico. Prima di svelare che cosa intendo con cattolicesimo evangelico è importante specificare quello che non intendo per cattolicesimo evangelico.\nIl cattolicesimo evangelico non è un modo di essere cattolici che adatta alcuni maniere di culto e pratiche di catechesi dal fondamentalismo evangelico o dal protestantesimo pentecostale. Il cattolicesimo evangelico non è il cattolicesimo del futuro come immaginato dai cattolici “progressisti” o “tradizionalisti”, anche se dal primo prende l’urgenza di un’evoluzione e dall’ultimo l’imperativo di sviluppo verso una riforma che segua la forma essenziale della Chiesa voluta da Cristo. Il cattolicesimo evangelico non è un cattolicesimo pensato in modo che rispecchi le esigenze dell’apparente stabile condizione della Chiesa cattolica negli Stati Uniti. Il cattolicesimo evangelico non è semplicemente una risposta alla crisi degli abusi sessuali nella Chiesa cattolica, che hanno imperato sulle copertine dei media mondiali dal 2002. Il cattolicesimo evangelico non è un movimento all’interno del cattolicesimo, né una setta cattolica, né un nuovo tipo di élite cattolica. Il cattolicesimo evangelico non è un’alternativa al cattolicesimo romano. La sua evoluzione, infatti, è strettamente legata alla nascita del papato moderno, e un suo ulteriore sviluppo richiederà un nuovo aspetto dell’Ufficio di Pietro nella Chiesa. Se questo è ciò che il cattolicesimo evangelico non è, allora, che cos’è?\nIl cattolicesimo evangelico è il cattolicesimo che sta nascendo, spesso con grande difficoltà, per opera dello Spirito Santo per dare vita ad una riforma cattolica, una riforma che raccolga le sfide poste alla vita e all’ortodossia cristiana dalle maree del cambiamento, che hanno rimodellato la cultura mondiale dal XIX secolo. La Chiesa cattolica pone il fondamento sul fatto che è stata costituita e forgiata per volontà di Cristo stesso, quindi ogni reale riforma cattolica è in riferimento alla sua divina costituzione, una “costituzione” non tanto in senso americano, ma nel senso inglese del termine. In due millenni di storia, ogni autentica e vera riforma cattolica ha fatto sì che ci riferissimo a quella costituzione per il recupero degli aspetti della forma della Chiesa voluta da Cristo. Questo è ciò che è accaduto nel cosiddetto secolo buio, con lo sviluppo del monachesimo occidentale, è ciò che è successo nella riforma gregoriana dell’XI secolo, che ha avuto un impatto enorme sull’evoluzione della vita politica dell’Occidente. È ciò che è accaduto quando il Concilio di Trento, dopo aver preso una dura posizione contro la corruzione, una delle cause della Riforma, ha creato una forma di cattolicesimo, la Controriforma, che è durata per secoli. E questo è ciò che intendeva fare, e in qualche misura ha fatto, il Concilio Vaticano II.\nLa sfida oggi non è solo il cattolicesimo che si confronta con forze culturali ostili che sostengono che l’insegnamento di una Chiesa malata arriva a uomini e donne che vivono in una società libera. Questa è una vecchia storia. Ad essere sinceri, questi nuovi atei come Richard Dawkins, Sam Harris e il compianto Christopher Hitchens impallidiscono al confronto con figure come Nerone, Diocleziano, Voltaire, Robespierre, Bismarck, Lenin e Mao Zedong. La sfida oggi è quella di riconoscere il carattere distintivo di un’ostilità culturale nata da un’indifferenza per la religione biblica che nasce nel XIX secolo nella rivendicazione che il Dio della Bibbia è il nemico della libertà, della maturità umana e del progresso delle scienze naturali. Nel XXI secolo quest’ostilità può portare a nuove forme di persecuzione palesemente rivolte ai credenti per la semplice ragione che sono credenti. Nei primi due decenni del nuovo millennio, tuttavia, l’emarginazione del cattolicesimo e la sua riduzione a vita privata è stata principalmente una scelta senza nessuna conseguenza pubblica. In ogni caso, la sfida della Chiesa postconciliare è quella di predicare il Vangelo in un nuovo contesto culturale, forse senza precedenti.\nIl mondo occidentale, la patria storica del cristianesimo, è diventato “disincantato”, per usare un famoso termine del sociologo Max Weber. Le finestre e i lucernari dell’esperienza umana sembrano essere stati inchiodati, chiusi, ci si è dipinto sopra. Una modernità (e una postmodernità), che deve di gran lunga molto più alla civiltà cristiana dell’Occidente, di quello che molti eredi dell’Illuminismo continentale sono disposti ad ammettere, ha prodotto una cultura pubblica spesso tossica, sempre cristofobica, per adottare un termine usato da uno studioso, ebreo ortodosso, ed eminente giurista internazionale quale è Joseph H. H. Weiler. Tutto questo pone nuove sfide al cattolicesimo.\nQueste sfide possono essere affrontate solo attraverso le profonde riforme del cattolicesimo evangelico: riforme che recupereranno l’essenziale forma che Cristo ha dato alla Chiesa, fornendo il suo popolo e i suoi ministri degli strumenti per convertire un mondo non di rado ostile e disincantato. Colto nella sua pienezza, il cattolicesimo evangelico invita i cattolici (e tutti coloro che sono interessati alla Chiesa cattolica) ad andare oltre le argomentazioni superficiali, giuste o sbagliate dei decenni passati, in gran parte basate sul potere ecclesiastico, e, ad una riflessione più profonda sul cuore missionario della Chiesa e a considerare come quel cuore potrebbe essere l’espressione del XXI secolo e del terzo millennio. Il cattolicesimo evangelico guarda al futuro […].\nLa testimonianza pubblica del cattolicesimo evangelico, in altre parole, è una forza politica necessaria. Una forza necessaria a prevenire ulteriori abusi, da parte della cultura della morte, per costruire gratuitamente società in cui ogni bambino viene accolto nella vita e protetto dalla legge. Tale forza è necessaria per costruire società libere in cui anziani e disabili siano considerati come uomini e donne d’incommensurabile dignità e valore, non “problemi” che devono essere “risolti” con correzioni tecnologiche. Tale forza è necessaria per costruire società libere che siano ospitali per lo straniero e impegnate nello Stato di diritto; che vivano all’interno del loro significato, che non lascino alle generazioni future un fardello irredimibile di debito pubblico, delle società in cui pubblico e privato lavorino insieme come la dottrina sociale propone, per fornire un’istruzione di qualità, l’assistenza sanitaria e una vecchiaia sicura. Una forza politica necessaria anche per difendere la libertà religiosa all’interno delle democrazie e in tutto il mondo. Le pressioni sulle istituzioni cattoliche a conformarsi ai canoni della cultura della morte si intensificheranno fino a quando l’efficacia del supporto alla politica pubblica cattolica non corrisponderà con forza alle nostre convinzioni circa la cultura della vita.\nQueste minacce ai religiosi e alla libertà nelle democrazie sviluppate sono diventate evidenti attraverso i temi della vita e la questione del matrimonio, e nessuno dovrebbe dubitare che una stagione di persecuzione potrebbe essere dietro l’angolo. I primi venti gelidi di quella stagione si sono già fatti sentire nei primi anni del XXI secolo: quando le verità della Chiesa sono descritte, impunemente, come esempi di fanatismo irrazionale dai grandi media, quando gli operatori sanitari cattolici sono minati nel loro operato, quando i vescovi che hanno il coraggio di dire la verità diventano satira, quando le autorità fiscali locali sono utilizzate dagli organi legislativi per fare pressione sulla Chiesa, quando le leggi finanziarie sono strutturate in modo tale da imbavagliare le voci della coscienza religiosa, e quando la legislazione allontana la Chiesa dall’opera di tutela e di adozione: regole o decisioni giudiziali che richiedono la “non discriminazione” nell’affidare o far adottare giovani da genitori gay.\nAlcuni sapranno senza dubbio trovare dell’ironia in tutto ciò: la Chiesa cattolica presa di mira fin dall’illuminismo, a lungo identificata con l’ancien régime degli istituti ecclesiastici, la Chiesa cattolica fautrice della libertà religiosa e dei diritti umani, non è ancora morta, ma la cultura e quindi la storia è cambiata in modo che la Chiesa cattolica è oggi più importante del mondo istituzionale sostenitore dei diritti umani e della democrazia. Il cattolicesimo evangelico del XXI secolo si baserà su quella sorprendente evoluzione del ruolo della Chiesa nella vita pubblica per proteggere le fondamenta della casa della libertà, ovunque essa sia in pericolo (…). I grandi papi della tarda e postmodernità erano uomini lungimiranti, la cui profondità di fede ha permesso loro di piantare semi per il futuro, fiduciosi che ciò che è ben piantato cresce a suo tempo e nel tempo di Dio. Fiduciosi nel fatto che la profondità di fede deve essere integrata da una visione strategica. E nel cattolicesimo evangelico del futuro la visione strategica dei papi dovrà essere necessariamente trifocale: nutrire e guidare la veloce crescita della Chiesa nel Terzo Mondo, sviluppare strategie per la riconversione di un Occidente spiritualmente annoiato e affrontare la sfida dell’Islam jihadista.\n\n\n\nWeigel\n\n\n_George Weigel, “Che la Chiesa sia forza politica”, «Il Foglio» 10.07.2016._\nFotografia: Claudio Comandini, “Via Crucis” - Roma, aprile 2015."
  },
  {
    "objectID": "posts/pages/2017-05-05-gerardo-marotta-in-tre-atti.html",
    "href": "posts/pages/2017-05-05-gerardo-marotta-in-tre-atti.html",
    "title": "Gerardo Marotta in tre atti",
    "section": "",
    "text": "Storia di una biblioteca in cerca di una sede, di un istituto di filosofia, del loro fondatore. Perché la ricerca continui a diffondersi.\n«Fondare biblioteche è come costruire ancora granai pubblici». Questa frase di Marguerute Yourcenar fa comprendere l’importanza sociale dei luoghi dove i libri sono raccolti in collezioni ordinate con un certo criterio. Eppure, se nelle attuali trasformazioni delle forme di trasmissione del sapere la figura cruciale è probabilmente quella del bibliotecario, non sempre la cura delle biblioteche è al livello del loro compito. Può così accadere che collezioni decisive vengano indegnamente trascurate.\nQuesto sta accadendo, in maniera esemplare e terribile, per una biblioteca di oltre 300.000 tomi, che comprende anche testi rari e introvabili quali originali di Giordano Bruno e Giovan Battista Vico, raccolta grazie alla ricerca generosa e instancabile compiuta presso fondi librari e antiquari di mezza Europa dall’avvocato Gerardo Marotta. Recentemente scomparso e definito da Sebastiano Maffettone (docente di Scienza politica alla Luiss di Roma) quale «__un esemplare unico di combattente per la filosofia», Marotta ha ricevuto un sentito omaggio corale in occasione del convegno Utopia e Concretezza presso l’Accademia Vivarium Novum diretta da Luigi Miraglia (Villa Falconieri, Frascati). Il significato della sua battaglia è stato compendiato da Maurizio Torrini (Università «Federico II» di Napoli) nel «raccogliersi in buona volontà contro la barbarie antiumanistica di una cultura che distrugge se stessa.»\nMarotta nel 1975 a Napoli aveva fondato l’Istituto italiano per gli studi filosofici in collaborazione con Enrico Cerulli, presidente dell’Accademia dei Lincei, ed Elena Croce, figlia di Benedetto Croce. L’istituto, insignito di un pubblico riconoscimento Unesco nel 1993, per oltre 40 anni ha svolto intensa attività culturale di rilevanza nazionale e internazionale, distribuendo oltre 3000 borse di studio e fondando circa 200 scuole di alta formazione.\nNel 2009 l’istituto subisce il taglio dei finanziamenti; anche nei governi successivi a Tremonti la politica, apparentemente troppo coinvolta nell’intrattenimento effimero, continua a togliere fondi alla cultura: un esito paradossale e beffardo per la raccolta di un’istituto che ha coltivato un’attitudine eminentemente politica. Sfrattata dai locali di via Calascione, la biblioteca resta dispersa tra i depositi di un magazzino a Casoria, i sotterranei dell’Istituto Bianchi e le cantine di alcuni privati sostenitori, lasciando così inaccessibile un patrimonio inestimabile ed esponendolo rischio di furto e rovina.\nNe Le memorie di Adriano la Yourcenar concludeva che la fondazione delle biblioteche significava «ammassare riserve contro l’inverno dello spirito che da molti indizi, mio malgrado, vedo venire»: alla luce di tale vicenda, potremmo concludere che probabilmente occorre tempo prima di una nuova bella stagione. A favore di questa preziosa biblioteca, della quale Marotta non ha potuto vedere nemmeno la fine dei lavori relativi alla nuova sede prevista a piazza Santa Maria degli Angeli, è disponibile una petizione. Di solito, si mettono firme per meno di niente; invece, salvare una biblioteca di filosofia può permettere ad ognuno di porre un argine alla propria stessa minorazione, e inoltre contribuire a liberare la politica dal pressappochismo e dalla corruzione e indirizzarla a prendersi più cura del sapere e delle sue istituzioni.\n2. Il destino dell’Istituto\nLa nuova direttrice dell’Istituto Florinda Vigni, impegnata a riportarlo agli antichi splendori, segnala quanto le difficoltà superino le possibilità degli attuali collaboratori, richiedendo così capacità quali quelle dal fondatore e dei sodali dell’epoca quali Antonio Gargano. L’istituto nacque a Napoli in un momento particolare, come risultato di impegni che la gioventù del dopoguerra aveva coltivato nelle scuole e nella città.\nL’intento di fare cultura con un fine politico e sociale era supportato dalla capacità di intercettare gli elementi vivi e quindi trasmetterli. L’efficacia di tale trasmissione consisteva in un sapiente equilibro tra tradizione e aggiornamento, permettendo così realizzazioni quali l’Enciclopedia Multimediale, alla quale hanno partecipato personalità intellettuali di 34 paesi del mondo, premi Nobel e altre eccellenze, oppure prendendo con largo anticipo l’iniziativa di realizzare la digitalizzazione di testi storici.\nTra gli ospiti internazionali dell’Istituto di Napoli ci sono stati Popper, Gadamer e Derrida, illustri sono le file interne. Francesco Gabrieli, islamologo di estrazione crociana che ha tradotto le Mille e una notte, i testi arabi delle Crociate, e ha collegato tra loro lo studio degli sciiti e del Gargano. Franco del Franco, fisico di formazione e bibliofilo umanista, fondatore delle edizioni Bibliopolis. Ancora oggi le attività dell’Istituto coinvolgono Thomas Casadei (DeriveApprodi), esperto di diritto internazionale, Mauro Serra (Università di Salerno), studioso del pensiero greco, Sebastian Schütze (Università di Vienna), studioso di estetica.\nTra i ‘misteri’ dell’Istituto, essere inesauribile e ricco: la Di Vigni evidenzia le condizioni che lo hanno permesso.\n\nIdee forti perseguite costantemente e messe in pratica non dogmaticamente, con apertura a tutti i saperi e a tutte le opinioni. Una luce interpretativa molto netta è stata così resa disponibile ad un dibattito mai ordinario.\nL’amore per il sapere e per le sue eccellenze si è accompagnato al rapporto dinamico con la promozione nei contesti sociali e la divulgazione scolastica. Una raffinata alchimia di conoscenze diventa  capace di muoversi in forma estesa.\nCapacità di attrarre i giovani, educandoli con cura e imparando da loro. In un mondo profondamente cambiato nei modi di trasmissione della cultura e degli scenari internazionali, oggi occorre rilanciare il progetto con nuove modalità. Come in un altro intervento ha ricordato Gerardo Bianco (Società Magna Grecia), l’eredità di Marotta deve essere raccolta da nuove forze.\n\n3. La prassi di un pensiero\nSe la nostra autobiografia è nel ricordo degli altri, Torrini ha evidenziato come la vita di Marotta sia intessuta di alterità. A partire dalla sua filiazione da Bernardo Spaventa, è l’hegelismo di sinistra, e quindi l’attitudine marxiana a trasformare il reale in razionale, a permettere l’approfondimento dei rapporti tra filosofia e politica. Questo mette in condizione di impegnarsi per una trasmissione del sapere che, pur se compiuta in via diretta e fuori dagli ordinari canali istituzionali, è capace di rigorosa selezione ed è molto curata nei rapporti internazionali. Al riguardo, Andrei Rossius ha testimoniato le circostanze del recupero di un codice di Giordano Bruno custodito a Mosca. E il 25 gennaio 2017, dopo aver a lungo discusso di Giordano Bruno, si è spento l’ottantanovenne avvocato filosofo.\nBianco ha rimarcato come la diffusione della ricerca umanistica e dell’universalità della persona umana è stata svolta da Marotta articolando tre decisivi nuclei di pensiero: pensiero classico, rinascimento italiano, idealismo tedesco. Elementi che permettono di nutrire ogni giorno per l’elezione della propria esistenza: per Filippo Tarantino (Istituto italiano per gli studi filosofici e scientifici ‘G. Tarantino’) questo significa lavorare da uomini liberi per un’umanità libera.\nSe la figura di Marotta nella Napoli terremotata, transennata e lugubre degli anni ottanta resta emblematica di questo lavoro, in scala più ampia e ognuno a suo modo oggi tutti ci troviamo di fronte al compito di salvare la civiltà plurale di cui è costituita l’Europa e di permettere la società a venire. Riscoprendo, contro le stolte chiusure xenofobe, che le sue ragioni più profonde sono proprio nella capacità di accogliere. Del resto, Roma stessa nasce grazie a dei profughi di guerra.\nIl felice e prezioso connubio di utopia e concretezza è quindi realizzato da una capacità di donazione che permette di spogliarsi dell’egoismo bestiale e raggiungere mete compiutamente umane, superando le gerarchie di uomini, valori e istituzioni. Infatti, ricorda Miraglia, dove l’avvocato si privò del proprio patrimonio personale per permettere un’educazione filosofica diffusa, fuggì a quella chiusura nel “privato” che tale parola assume tanto in greco (dove significa idiota) e latino (dove indica sottrazione), ottemperando peraltro al dettato costituzionale degli art. 42-43 per i quali la proprietà privata deve servire al bene collettivo.\nE così, diverse sono le vie con cui il logos ritrova il presente. Affidamento alla provvidenza e senso dell’eterno. Rapporto personale con il divino. Superamento del contingente accompagnato alla responsabilità per la storia. Contribuire con il proprio officium all’edificazione della civiltà. E nella sede di questo officium, a Palazzo Serra di Cassano, funerali in forma privata hanno salutato la verve metafisica e la piena laicità di questo uomo con cappello, pastrano e voce potente.\n•\nIllustrazione: Raffaello Sanzio, “Epicuro o rito orfico” (Scuola di Atene, dettaglio), 1509-1511."
  },
  {
    "objectID": "posts/pages/2013-05-27-la-clonazione.html",
    "href": "posts/pages/2013-05-27-la-clonazione.html",
    "title": "La clonazione dalle pecore a Dio (passando per Berlusconi)",
    "section": "",
    "text": "La notte in cui fu clonato il presidente. Un controverso concorso letterario. Berlusconi, la biopolitica e il corpo immortale del sovrano. La clonazione come meccanismo istituzionale. Breve descrizione dei quindici racconti pubblicati. Semantica e pratica della clonazione. La riproduzione per talea, la pecora Dolly, le cellule staminali. La medicalizzazione della vita ed il corpo oggettivato delle scienze. Fumetti esemplari: L’Incal e Spider-man. L’impossibile identità con se stessi. Antinori, Ben Abraham e la clonazione di Abramo e Gesù. Viaggio per reliquie da Macphelah a Calcata. La parusia televisiva di Pat Robertson e Gerard Straub. Michael Cordy: La stirpe del miracolo. Breve storia dei Concili più decisivi. Monoteismi e pluralismi. Apocalisse e apocatastasi. Il corpo sociale da S. Paolo a Debord. Baudrillard, i simulacri e la duplicazione della realtà. Berlusconi clone di se stesso. Comprate il libro.\n1. Morti negate e vicende impossibili\nNel 2010 fu promosso da parte delle Edizioni Noubs il concorso letterario La notte in cui morì Berlusconi, ignorando che in rete, nello stesso periodo, sotto la dizione “Uccidiamo Berlusconi” si stavano raccogliendo fantasie e deliri, tanto di italiani che probabilmente non apprezzavano particolarmente le gesta e le imprese dell’allora presidente del consiglio, quanto di altri italiani che invece facevano scudo attorno alla sua persona per preservarne l’incolumità fisica e salvaguardarne, oltre l’immagine, l’immortalità. In un modo sin troppo coerente con il clima che si intendeva denunciare, l’intento culturale dell’iniziativa è stato ampiamente disconosciuto e l’idea si è rivelata, come forse quasi tutti i fatti legati al cavaliere di Arcore, motivo di polemiche e di scandalo. I quotidiani _Il Giornale _e _Libero _attaccarono l’iniziativa come se fosse davvero opera di criminali oppure istigazione a delinquere, mentre il ministro Frattini denunciò che, oltre all’ostilità di siti, blog e Facebook, e dopo l’accanimento di giornali e riviste (!), era accaduto perfino che un editore avesse promosso un concorso sulla morte dell’allora premier.\nInsomma: la letteratura, che per definizione dovrebbe essere esente da cadute di stile, venne ammessa alla corte del gossip. Un concorso letterario finì sulle pagine dei quotidiani nazionali, ricevendo un trattamento ormai solitamente riservato alle _escort _che, com’è noto, sono molto più importanti. Pagine ancora né scritte né pensate sono diventate oggetto di polemica. Forse, la società è talmente vuota che la pagina bianca è oggetto di interesse più di quella scritta. Probabilmente, il vuoto delle pagine si riempie per automatismi che nulla hanno a che fare con ciò che è scritto.\nDi sicuro, qualcuno è capace di leggere oltre le righe bianche, perché non sa interpretare quelle nere; ma se di analfabetismo non si muore, a furia di leggere nelle righe bianche si diventa ciechi. Inevitabilmente, in questa cecità diffusa, l’idea è stata sballottata tra l’isterismo dominante dei media tradizionali e la banalità prevalente dei social network, espressione di uno stato di “confino” nel sensazionalismo fine a se stesso, investita in pieno da un clima paranoico nel quale non si riesce più a distinguere la realtà dall’immaginario, e dove la superfetazione della realtà virtuale ha ingoiato quella “naturale”, riducendo grossomodo il comune quotidiano ad un post scritto male.\nI mass media costituiscono ampiamente i cosiddetti fatti e ciò è accaduto non soltanto per difetto della impopolarissima capacità critica o per una diffusa incapacità di distinguere tra fatto e fattualità massmediatica. Quella che molti ancora chiamano “vita” rimane confinata nei _pixel _di qualche schermo, su una superficie patinata e fluttuante, per la quale esiste solo l’apparenza e tutto ciò che accade è illusione. Con questo dobbiamo fare i conti, questo dobbiamo raccontare; considerando tale condizione, la parola “clonazione” è venuta da sé.\nDove il potere abusa di se stesso al punto di negarsi la morte, si affaccia la strana idea di una biopolitica capace di implicare una sorta di immortalità biologica del corpo del “sovrano”: inevitabilmente ciò ci mette di fronte all’idea della clonazione, vista anche come meccanismo di riproduzione proprio alle istituzioni. Questa sembra davvero l’ipotesi più plausibile, laddove il ricambio di potere sembra di fatto impossibile e a chiunque entri nella stanza dei bottoni non rimane altro da fare che riprodurre lo status quo.\nLa soluzione è stata, in qualche modo, profetica, anticipando la scelta dell’ex presidente tornato in scena a fine 2012 dopo circa un anno di assenza quasi “autoclonandosi”. Tale circostanza si è compiuta attraverso un complesso rituale: prima il cavaliere ha annunciato di voler compiere un “passo indietro” nelle candidature ad incarichi istituzionali, poi ha ricevuto una condanna a quattro anni per frode fiscale rispetto alla compravendita dei diritti televisivi Mediaset, infine ha rotto la propria eclisse dalla scena pubblica rilanciando e ribadendo il proposito di «restare in campo». I modi sono stati piuttosto aggressivi e controversi, alternando enigmaticamente nelle dichiarazioni il «passo indietro», il «passo di lato» e il «passo avanti» come in una danza (forse quella del bunga bunga?).\nIn pochissimi giorni, mentre proseguiva nel consueto cerimoniale di insulti con la magistratura, Berlusconi è passato dall’elogio e dall’assimilazione del premier Monti a compierne una critica radicale e senza scampo, provocandone le dimissioni e determinando quindi nuove elezioni. Il resto è cronaca, come sempre televisiva ed elettorale al contempo, avviatasi con la gettonatissima partecipazione alla trasmissione _Servizio pubblico _condotta dallo storico rivale Santoro, a suo tempo colpito dal famigerato “editto bulgaro”, e poi coronatasi in una sorprendente tenuta della sua posizione alla competizione elettorale.\nInfatti, il lungo stallo si è addirittura risolto a pieno favore del partito di Berlusconi laddove il “clone buono” Angelino Alfano siede sulla poltrona del premier. Nonostante alcuni cambiamenti di proporzioni e scenari, il decisivo ingresso di un altro personaggio mediatico come Beppe Grillo, a sua volta sorta di “clone cattivo” del cavaliere, nell’ultimo ventennio lo schema di successione degli eventi si è accompagnato ad una situazione che, al di là di giravolte e controversie, sembra piuttosto sospesa rispetto agli esiti effettivi. Infatti, tante attese ed innumerevoli sorprese, tra le quali la “clonazione” del presidente della repubblica Napolitano, ci hanno riportato con il governo Letta, ad assistere anche a quella della buona vecchia cara Democrazia Cristiana. Arrivati al punto di constatare quanto l’immobilismo italiota prevalga su ogni tumultuoso cambiamento, tanto valeva duplicare il solido DNA della buonanima di Andreotti, prezioso tanto per le memorie segrete quanto per le evidenti capacità, e non aprire nessuna parentesi. Il resto è cronaca.\nLa raccolta di racconti, che oggi vede finalmente la luce sotto il titolo La notte in cui fu clonato il presidente offre un’attenta selezione degli oltre cinquanta contributi giunti in risposta al bando, ed include anche alcuni dei racconti che fanno riferimento alla primitiva versione del concorso ed altri forniti in tempi più recenti; tali soluzioni, oltre ad essere motivate dal dovere di documentazione e dal rispetto delle opinioni altrui e della libertà di espressione, sono state rese inevitabili dal fatto che molti interventi hanno associato le due diverse ipotesi in una stessa continuità di eventi. Come potrà essere evidente anche ad una lettura superficiale, nessuno dei racconti presenti, nei quali i riferimenti nominali sono stati alterati anche per evidenziarne le caratteristiche fantastiche, sembra attuare soluzioni per le quali possa realisticamente configurarsi qualche ipotesi di reato. Del resto, così come morire è qualcosa che accade indipendentemente dal nostro volere ma con la quale però dobbiamo obbligatoriamente fare i conti, anche la clonazione umana è proibita, ma se ne può tranquillamente parlare.\nLe quindici narrazioni comprendono l’allucinante e arguto conflitto di cloni di Mauro Prandelli, il surreale convito paranazista da _post-bunga bunga _di Gianluca Morozzi, i sorprendenti e divertenti risvolti apocalittici-edonistici di Francesco M. De Collibus, le agghiaccianti confidenze della segretaria di Maria Dell’Anno, l’impossibile identità con se stessi rappresentata da Arduino Capanna, la clonazione metaforica evocata nei ricordi d’infanzia di Gioacchino De Padova, il consesso di potenti sin troppo realistico di Cristina Ghezzi, il remoto avvenire di irrimediabile sconfitta delineato da Francesco Cusa, la paradossale costruzione metaletteraria di Srećko Jurišić, lo sdoppiamento di personalità senza nessuna possibile sintesi di Tessa Marzotto e Antonio Pignatiello, il futuro quotidiano iperconsumistico e definitivamente illogico di Claudia Mancosu, la riflessione politologica su una democrazia insignificante di Adriano Marchetti, la grottesca sineddoche testicolare di Guido Pacitto, il vivace e polifonico _divertissiment _di Michele A. Ghilotti, e il realismo psicotico del virus di cloni, elaborato da me, ideatore e curatore del concorso e di questa antologia.\nPer tutta questa assurda faccenda, ai postumi (e ai lettori) l’ardua sentenza. Ma cos’è effettivamente la clonazione?\n2. Clonazioni e riproduzioni\nLa clonazione (da klon, ramoscello) è un processo di duplicazione per riproduzione asessuata del patrimonio genetico di una cellula o di un organismo. In natura avviene per alcuni organismi unicellullari, per alcuni invertebrati come gli anellidi (tra i quali i lombrichi) e per alcune piante (ad esempio, attraverso la tecnica delle talee). In ingegneria genetica molecolare e in biotecnologia la parola può indicare la riproduzione di tratti di catena di DNA secondo un procedimento chiamato anche fissione gemellare, il quale interviene sulle cellule nelle prime fasi dello sviluppo embrionale, quindi nel momento in cui la loro non specializzazione gli permette di svilupparsi in qualsiasi direzione, compresa quella di un organismo intero.\nNella genetica moderna la clonazione consente di riprodurre copie geneticamente identiche di organismi viventi. Consiste nel creare ex novo un vivente provvisto delle stesse informazioni genetiche dell’individuo di partenza attraverso il prelevamento ed il trasferimento del nucleo di un somatocita (cellula somatica) dell’organismo da clonare in una nuova cellula uovo della stessa specie. La grande maggioranza dei tentativi di clonazione animali ha dato come risultato un embrione deformato, oppure un aborto. La prima clonazione animale riuscita è stata la pecora Dolly (1996-2003), compiuta da Ian Wilmut, l’unica ad aver avuto vita su 277 esperimenti. Il fatto ha determinato un ampio dibattito sulla questione, dal quale è emerso che la clonazione vegetale e animale è reputata accettabile solo se indirizzata alla realizzazione di un effettivo bene umano e ambientale, e in particolare terapeutico, se non è riducibile esclusivamente in termini di lucro commerciale, se non porta sofferenze inutili sugli animali e se non implica rischi per la biodiversità.\nNessuna applicazione pratica della clonazione può riguardare gli umani. Chiaramente non avrebbe alcuna utilità, perlomeno non ancora, per tutelare la biodiversità e la conservazione di una specie in via d’estinzione. Non ci sarebbe nessuna necessità di fissare caratteri ottenuti per incroci e selezioni. Non è consigliabile per sostituire la modalità riproduttiva, anche quando evenienze come castrazione o sterilità la rendono impossibile. Sembra poi, come minimo, moralmente ambigua l’idea di inserire negli organismi ottenuti per clonazione geni utili a produrre molecole per la cura di patologie umane.\nLe pratiche di clonazione sul patrimonio genetico umano, generalmente ammesse, seppur non da tutti, riguardano gli interventi a carico dell’intero genoma, con la possibilità di disporre delle “informazioni” sull’essere umano. Le finalità terapeutiche di questo processo devono avere per obiettivo non la clonazione di un essere, ma quella di tessuti o di singoli organi.\nInfatti, dagli embrioni umani prodotti in laboratorio si ottengono cellule staminali che possono agevolare la cura di patologie come l’artrite reumatoide, il morbo di Parkinson e quello di Alzheimer. Embrioni provvisti del corredo genetico del paziente permettono di ottenere una cultura di cellule staminali autologhe, quindi compatibili con il corpo del paziente. L’embrione così generato sarebbe distrutto al quinto giorno del suo sviluppo, in modo da utilizzare le cellule autologhe per consentire la riparazione degli organi danneggiati. Tale pratica è legale in Inghilterra e negli Stati Uniti ed è proibita in Italia, anche per le pressioni del Vaticano. Nei suoi termini generali il problema, oltre ad essere religioso, è anche etico, in quanto la clonazione terapeutica porterebbe a considerare definitivamente il corpo umano come una macchina composta di pezzi adibiti alla ricerca scientifica, nonché al commercio, contribuendo in maniera decisiva alla _medicalizzazione della vita _e al prevalere degli interessi delle lobby mediche sulla vite dei pazienti.\nLa clonazione di un intero individuo con finalità riproduttiva rientra nell’eugenetica, ed è esposta a tutte le osservazioni etiche e giuridiche del caso. Vietata dal G7 del 1997, è stata respinta da tutti gli stati e da tutte le organizzazioni transnazionali. Tuttavia, non esistono norme in grado di determinare precise sanzioni al divieto di clonazione, e negli Usa una legge federale contro la clonazione riproduttiva è del tutto assente a causa della sua assimilazione a quella di ricerca, avallata in maniera diversa sia dai fautori che dagli avversari dell’utilizzo delle cellule staminali. Ulteriori distinzioni sussistono in ambedue i fronti, facendo comprendere quanto sia necessario approfondire il dibattito per individuare le soluzioni effettivamente utili al bene comune.\nUn punto sembra comunque piuttosto chiaro, per quanto la sua discussione sia piuttosto controversa. Infatti, laddove le moderne tecnologie permettono di costituire uteri artificiali, che consentono la creazione “in laboratorio” dell’essere umano, la clonazione costituisce una radicale manipolazione, tanto nell’aspetto biologico quanto in quello relazionare, della costitutiva complementarietà di uomo e donna, base della procreazione umana e della trasmissione genaologica. Tuttavia, tale aspetto può essere sminuito da presunte emancipazioni, ampiamente conformi ad una società che costruisce i propri consumi e accessi sugli interessi di una scienza intenzionata a determinare interamente una “natura” più manipolabile di quella che siamo in grado di percepire. Insomma, rispetto alla fecondazione assistita, le coppie sterili e quelle omosessuali potrebbero ragionevolmente evitare di subordinare il loro desiderio di costituire un nido a soluzioni che implicano interessi molto più in là delle proprie dinamiche affettive.\nPer quanto riguarda invece la clonazione umana riproduttiva, pur volendo fare a meno di considerazioni etiche e limitandosi ad osservare la questione negli aspetti strettamente scientifici, la sua realizzazione è tecnicamente di grande difficoltà e comporterebbe rischi enormi. Laddove riuscisse, ci sarebbero dei risvolti decisivi in relazione alla dignità della persona clonata, venuta al mondo in virtù del suo essere semplice “copia” di un altro essere, anche se soltanto in senso biologico. Il dibattito sull’argomento spesso rimuove che ormai sia piuttosto comune concepire un divorzio tra sesso e riproduzione, le cui implicazioni, oltre agli usi della sessualità, arrivano a riguardare impiego e costituzione della stessa corporeità, per comprendere la quale può aiutarci la prospettiva della fenomenologia di Husserl che distingue nel corpo la concretezza vivente (Leib) _dalla semplice fisicità (_Korper), oggettivata e definita dalle scienze ormai prive di rapporto con la soggettività umana e i suoi fini.\nOsserviamo come le problematiche di un corpo sottoposto a riproduzione “oggettivata” siano state affrontate da una narrativa in sintonia con le possibilità dei tempi, quali quella fumettistica. L’idea di una “clonazione presidenziale”, e quindi dell’autoriproduzione del potere e del suo aspetto pubblico, è stata rappresentata da Alejandro Jodorowsky e Moebius ne L’Incal (edizione integrale, 2008), mettendo in evidenza il passaggio tra “corpo entrante” e “corpo uscente”. Invece, l’inquietante interrogativo di individui che rimandano indefinitivamente l’uno all’altro è stato affrontato nelle storie di _Spider-man _nella seconda saga del clone (1992-1994), scritta principalmente da Tom De Falco e J. M. DeMatteis, mettendo in evidenza con toni di grande pathos le problematiche dell’identità personale e di come questa, più che un dato, costituisca una scelta e un compito.\nInfatti, l’arco di volta della vicenda consiste nella rivelazione che l’Uomo Ragno originale fosse quello ritenuto il clone e che uno dei cattivi più cattivi in circolazione fosse invece un altro clone degenere. L’originale soluzione è stata ulteriormente sovvertita, e in seguito ne sono state anche offerte diverse varianti. Tra queste, quella scritta da Brian M. Bendis per Ultimate Spider-man (2006-2007) ridefinisce ampiamente ruoli e sviluppi della vicenda, approfondendo anche le implicazioni politiche e l’ipotesi bioingegneristica di una vera e propria guerra genetica, dimostrando ancora una volta quanto la fantasia può stimolarci nella comprensione della realtà.\nTutti quelli che sull’“identità” di questo e quello pretendono di fondare ogni tipo di rivendicazioni potrebbero impiegare più proficuamente il tempo a leggere buoni fumetti, traendo spunto per riflettere sul fatto che addirittura la stessa uguaglianza di patrimonio genetico non comporta necessariamente l’identità di destino. Come altrove ho già espresso, possiamo considerare che di ogni cosa è vero l’opposto.\n3. La clonazione tra Dio e il nulla\nTuttavia, il nostro mondo è sempre più assurdo di quello della fantasia. Nell’aprile del 2001 il genetista italiano Severino Antinori e il suo collega israeliano Avi Ben Abraham dichiarano di essere in grado di effettuare clonazioni. L’anno successivo Antinori riferisce che tre donne erano incinte di un embrione clonato. Se di tale notizia si sono poi perse le tracce, sappiamo che Ben Abraham già dal 1993 aveva suggerito di clonare personaggi quali Abramo e Gesù, come ricorda lo scrittore ebreo russo e filopalestinese Israel Shamir negli articoli raccolti su Carri armati e ulivi della Palestina (2002).\nDa Shamir veniamo anche a conoscenza che sono state asportate parti della Sindone di Torino. La prima pubblica ostensione documentata della reliquia risale soltanto al 1357, e pertanto risulta piuttosto forzata, oltre che inutile per eventuali fini di dottrina e fede, l’ipotesi che sia contemporanea a Gesù; pertanto è anche semplicistica la sua identificazione con il Mandylion di Edessa, reliquia del Volto di Cristo che ha avuto lunga importanza a Bisanzio e della quale copie sono ancora diffuse, soprattutto a Roma, Lucca, Genova e Manoppello. Quindi non è dato sapere cosa effettivamente potrebbe risultare dalla clonazione del DNA asportabile dalla Sindone e sarebbe davvero imbarazzante se ci trovassimo di fronte il Maestro dei Templari Jacques de Molay, le circostanze della cui scomparsa hanno permesso il formularsi di teorie piuttosto controverse.\nSempre Shamir ci informa che sono stati prelevati anche alcuni frammenti di ossa dalla Tomba di Macpelah, la Grotta dei Patriarchi sita vicino Hebron, leggendario accesso al Giardino dell’Eden, dove sarebbe sepolto pure Abramo. Figura rivendicata da tutti e tre i monoteismi, Abramo è comunque caratterizzato, come ben vide Hegel, da una certa asocialità, e di fatto ascolta solo Dio, o chi per lui: forse, sarebbe meglio che gli umani lo lasciassero in pace.\nInoltre, nel 1970 è scomparsa da una chiesa di Calcata nel Lazio la reliquia del prepuzio di Cristo: questa, apparsa solo ai tempi di Carlo Magno, e fino al Sacco di Roma custodita a S. Giovanni in Laterano, in realtà rappresentava soltanto uno degli otto presunti prepuzi di Gesù in circolazione, per quanto in tempi in cui il culto delle reliquie era riconosciuto e promosso fosse quello più caro ai devoti. Tuttavia, anche prescindendo dal fatto che gli ebrei gettassero via i prepuzi asportati, e pur ammettendo che qualcuno lo abbia conservato, sembra piuttosto sensato che, tra otto, almeno sette appartengano ad altri.\nAd ogni modo, non è dato sapere dove tutti questi singolari reperti possano ora essere custoditi: potremmo anche ipotizzare siano in qualche laboratorio, tempio di una scienza affine alla religione nella sua pretesa di dominare l’assoluto, in attesa di essere impiegati per realizzare qualche clonazione funzionale ad allestire per bene la Seconda Venuta di Cristo, chiamata anche Parusia (“presenza”). Infatti, al di là delle raffinatezze di pensiero che da Plotino a Giorgio Agamben hanno impegnato anche filosofi non cristiani, la Parusia è concretamente attesa in tempi brevi e fortemente caldeggiata, seguendo pedissequamente le _Lettere _di S. Paolo e l’_Apocalisse _di S. Giovanni, dalle sette cristiano-sioniste americane, tra i cui ferventi seguaci troviamo anche i presidenti Reagan e Bush Junior.\nPer l’evento da tempo si stanno muovendo troupe televisive, predicatori e fedeli. Infatti, già nel 1979 il telepredicatore Pat Robertson discuteva con il suo direttore di produzione Gerard Straub riguardo al God’s Secret Project, progetto delle riprese della Seconda Venuta di Cristo da realizzare a Gerusalemme, di cui da tempo sono stati discussi tutti i dettagli tecnici e finanziari. Consideriamo inoltre che per Robertson, anche ex-candidato alla presidenza, la televisione sarebbe niente di meno che il compimento della profezia contenuta nelle parole “andate e ammaestrate tutte le genti” (_Matteo _28,19).\nIl ritorno di Cristo nella variante di un suo clone è il tema su cui si costruisce il romanzo La stirpe del miracolo (1997), scritto dall’ex esperto di marketing Michael Cordy. Il ricercatore genetico premio Nobel Tom Carter deve impiegare le sue conoscenze per salvare la figlia malata di cancro; attraverso il recupero di alcune reliquie e l’oscura setta fondamentalista Fratellanza della Seconda Venuta _cerca di decodificare il DNA di Gesù Cristo, significativamente definito in quarta di copertina «il più grande guaritore di tutti i tempi». Nel romanzo, dopo aver assicurato la sostanziale aderenza del progetto ai dogmi sul Cristo storico, si chiarisce anche qual è la base su cui può muoversi il rapporto tra _marketing _e teologia: «non c’è nulla nella tua religione, che ti dice come Dio abbia trasmesso la propria divinità a suo figlio. (…) Cristo può essere stato veramente Dio incarnato. Dio fattosi carne.»_ Effettivamente, la questione dell’incarnazione non è mai stata definitivamente “risolta”, se una risoluzione può essere necessaria, nemmeno dai Concili che hanno definito il Cristianesimo, dei quali è opportuno citare quelli più decisivi.\nNicea anno 325: si afferma l’incarnazione di Dio “consustanziale” a Cristo, contro gli ariani per cui Gesù ha solo natura umana. Calcedonia anno 451: si delibera che la Madonna sia la madre di Dio – Theotòkos - e quindi la “mescolanza” delle nature umana e divina in Cristo, contro i nestoriani per cui sono distinte, e i monofisiti per cui esiste esclusivamente quella divina. Costantinopoli anno 681: si stabilisce la dottrina delle due volontà di Cristo, contro i monoteliti che ne ammettono soltanto una. Tuttavia, le ragioni avverse possono ancora mantenere una validità, rimanendo implicite nella grande varietà dei culti della fede cristiana, provvista di una sorta di sospensione concettuale che permette un articolato rapporto tra contingenza e necessità, conferendo la capacità di adattarsi continuamente a circostanze sempre mutevoli, come mostra in maniera esemplare il Cattolicesimo.\nNe La stirpe del miracolo _la scienza sostituisce Dio e lo ricrea, esternando in questo modo la proliferazione di mezzi privi di scopo alla base del corto circuito della nostra cultura. Tuttavia, il romanzo risulta consustanziale a questo meccanismo ed è incapace di indagarlo, snodandosi pertanto senza particolari prodezze linguistiche, descrittive, concettuali o documentarie, mettendosi sull’onda delle parusie televisive e adattandosi al mercato per forma e sostanza. Per la trovata dell’idea della clonazione di Dio, il libro è stato definito dal _Mail on Sunday _un incrocio tra _Jurassic Park _e _I predatori dell’arca perduta, e la Walt Disney ne ha comprato i diritti per una cifra record. Il nostro uomo di _marketing _prestato alla narrativa non ha tuttavia considerato che per monopolizzare davvero il mercato, che come suo solito ha rapidamente fagocitato il consueto “capolavoro” di una stagione, avrebbe dovuto provvedere a brevettare il progetto, sempre ammesso che qualcun altro, magari proprio il team Antinori e Ben Abraham, non lo abbia già fatto.\nAd un altro livello di riflessione, la possibilità di clonare il figlio di Dio, per i cristiani consustanziale a Dio padre creatore dell’universo, comporta la ridefinizione degli ambiti della creazione e della creatura; per comprendere tale questione sarebbe necessario rielaborare il rapporto tra Cristianesimo ed Ebraismo con maggiore rigore di quanto possano fare telepredicatori, venditori, presidenti e romanzieri, sulla cui formazione filosofica e teologica non è consigliabile scommettere.\nIl nodo è decisivo. L’Ebraismo è un rigido monoteismo che si sviluppa e si definisce nel confronto con un ambito decisamente politeista, come dimostrano anche i diversi appellativi con cui è successivamente chiamato Dio, El e Yahweh. Questi hanno dato nome anche ai differenti manoscritti alla base della Thorà, sono in origine divinità diverse, le cui nature sono, rispettivamente, stellare e vulcanica. Invece, il Cristianesimo è un monoteismo in qualche modo più fluido e pluralista, nel quale la credenza in una sostanza divina unica si perfeziona integrando aspetti in parte desunti dal paganesimo, che gli ebrei e i musulmani considerano al confine con l’idolatria, evidenti nella stessa figura del Figlio, nella Trinità, nella Madonna e nei Santi, i cui riferimenti hanno complessa e lunga elaborazione e non sono accettati allo stesso modo dalle diverse comunità cristiane.\nNel suo aspetto più inquietante, ammettere la possibilità di riprodurre una figura consustanziale al creatore comporta che il tempo ritorni sulla sua origine, lasciando aperta l’ipotesi che in tal modo venga condotto al collasso, annullando la realtà da noi conosciuta. Il tema è complesso, affascinante e pieno di sviluppi possibili. Tra questi, si potrebbe effettivamente configurare il momento della clonazione di Gesù con la fine di tutte le cose, laddove fossero universalmente accettate tanto la sua natura di figlio di Dio quanto la sua Seconda Venuta. Tuttavia, se soltanto i cristiani ne sanciscono la consustanzialità a Dio, il suo ritorno è ammesso da cristiani e musulmani, mentre l’escatologia ebraica prevede la presenza successiva di due Messia, ma nessuno di loro è Gesù.\nL’unica eventualità riconosciuta da tutti e tre i monoteismi è quella del Giudizio Universale che, nel Cristianesimo moderno, dimentico della sua dimensione messianica, coincide con una Parusia considerata quale evento metatemporale, dalla realizzazione niente affatto certa e stabilita. Per quello che possiamo comprendere dalla Seconda Lettera di S. Pietro (3, 10-13) e dall’Apocalisse _di S. Giovanni (21, 1; _passim) ogni cosa si dissolverà e saranno realizzati «cieli e terra nuovi», quindi la materia cesserà di essere corruttibile e ogni anima si ricongiungerà al proprio corpo: la realtà risponderà alla propria configurazione archetipica in modi irriducibili a quanto implicato dal fenomeno della clonazione. Per gli Atti degli Apostoli (3, 20-21) alla “consolazione” della Seconda venuta di Gesù si accompagnerà la “restaurazione” di tutte le cose in Dio, concetto in seguito particolarmente sviluppato da Origene e per il quale possiamo configurare due termini distinti: l’apocatastasi, che indica la ricapitolazione della storia e il dissolversi di ogni cosa in Dio e quindi nell’universale, e l’anacefaleosi, per cui il riepilogo in Cristo mantiene attenzione alle vicende individuali; ad ogni modo, se tutto questo potrebbe riguardarci in una prospettiva piuttosto lunga, il paesaggio attuale offre precise particolarità.\nS. Paolo nella Prima Lettera ai Corinti (12, 12-28) afferma che la Chiesa realizza e quindi riproduce nella società il corpo di Cristo; dove per Guy Debord «lo spettacolo è la ricostruzione materiale dell’illusione religiosa» (La società dello spettacolo, §20), il “corpo sociale” è letteralmente costretto a clonare se stesso. I media compiono una duplicazione perfetta della realtà, che appare quindi destituita a favore della “realizzazione” dei media stessi. Jean Baudrillard ne Il delitto perfetto, La televisione ha ucciso la realtà? (1995) evidenzia tale processo, che avviene «mediante la trasformazione di tutti i nostri atti e di tutti gli eventi in pura informazione». Siamo quindi partecipi, dal nostro posto in prima fila, della «soluzione finale, la risoluzione anticipata del mondo tramite la clonazione della realtà e lo sterminio del reale col suo doppio».\nTale doppio non conosce nessun originale, e questa clonazione non ha origine in alcuna origine: infatti, anche l’origine è già replica di se stessa. Come afferma Luigi Francesco Clemente in La (ri)produzione infinita (2006) «l’origine della simulazione è già la simulazione dell’origine». Nel mondo dei media la realtà è l’eccesso di se stessa, e in questo eccesso prolifera indefinitivamente la reversibilità pura e semplice: tutto si risolve in semplice informazione, che non dice nulla, non esprime nulla, non indica nulla. Questo nulla è dimostrato nel modo più estremo dal telepredicatore Pat Robertson con la folle pretesa di realizzare le riprese televisive della Seconda Venuta di Cristo, e tuttavia capace nella sua pazzia di cogliere aspetti decisivi della comunicazione mediatica e delle derive integraliste.\nQuesto mondo di simulacri veri che nascondono verità inesistenti, dove proliferano copie prive di originale nelle quali si annuncia la sparizione della realtà, non può essere affrontato né con le lamentele, né con lo sciacallaggio, per quanto in molti si ostinino in tali pratiche. Se la «complicazione dell’origine» rappresenta il principale interesse dell’orizzonte aperto da Jacques Derrida soprattutto nella prima fase della sua riflessione, una possibilità di esplorazione di tale condizione è suggerita, come si accennava, dal concetto di simulacro, elaborato su diversi piani di riflessione da Baudrillard in La precessione dei simulacri (1978-1980) e da Mario Perniola in La società dei simulacri (1980-2010), che insistono rispettivamente su modelli di tipo iperreale e su processi di derealizzazione e culturalizzazione.\nTuttavia, nonostante le sottigliezze del pensiero e l’immenso lavoro individuale e collettivo teso a migliorare questo mondo, nella nostra povera realtà può anche andare a finire che, riprendendo un vecchio adagio filosofico, tutte le vacche siano nere, e non per modo di dire, laddove sempre per Baudrillard l’azione dei media conduce anche alla soppressione della «preziosa differenza tra giorno e notte», circostanza che da alcuni profeti della comunicazione è addirittura esaltata come se insieme all’analfabetismo rappresentasse davvero la rivelazione finale. È piuttosto evidente quanto siano ridicole e fuorvianti tali posizioni, che non meritano particolari attenzioni.\nSeguiamo invece l’argomentazione di Baudrillard, quando segnala il rovesciamento della fondamentale domanda sul perché dell’essente: «Non c’è reale. Non c’è qualcosa. C’è niente». Al riguardo Clemente mette in evidenza che «nell’universo compiutamente mediatizzato la questione verte sull’essere del nulla – sull’esserci del nulla. L’informazione totalmente dispiegata dice la nullità della stessa, l’estetizzazione universale dice il nulla dell’universale, la produzione indefinita dice la riproduzione di nulla, la retroreferenza della ripetizione dice la referenza del nulla.» Il nulla non si accoppia, prolifera per clonazione. Il clone di un nulla è un altro nulla. Berlusconi, re(alizzatore) dei media, è il clone di se stesso. Che sia un nulla, non lo turba affatto: non lo turberebbe, inevitabilmente, neanche la morte.\nAllora, di cosa stiamo parlando?\nIn tutte le librerie: AAVV, a cura di Claudio Comandini, La notte in cui fu clonato il presidente, Edizioni Noubs, Chieti 2012. Il libro può essere richiesto direttamente alle Edizioni Noubs.\n•\nTratto da: “Antefatto ad una vicenda impossibile”, su “La notte in cui fu clonato il presidente”, Edizioni Noubs, Chieti 2013. Riveduto e corretto\nFotografia: “Riflessi” - Berlino gennaio 2006"
  },
  {
    "objectID": "posts/pages/2017-11-07-piotr-merkurj-la-pittura-della-luce.html",
    "href": "posts/pages/2017-11-07-piotr-merkurj-la-pittura-della-luce.html",
    "title": "Piotr Merkurj: la pittura della luce",
    "section": "",
    "text": "Un pittore russo tra Oriente e Occidente. Pensare le icone, dipingere nel pensiero. Dialogo su luce e materia, forma e colore, spiritualità dell’arte, autonomia della cultura.\n«Il disegno è una scienza se esplora l’anatomia con la precisione del tratto, una deità se suggerisce il mistero con lo sfumato dell’ombra». Piotr Merkurj ha contrassegnato il proprio lavoro con queste parole, lasciandoci così riflettere su quello stupore che attraversa e irradia dalla sua opera. Nato nel 1951 in Siberia da una famiglia di deportati, cresce coltivando una forte tensione religiosa in un contesto forzatamente materialista, nel quale comunque si manteneva un senso di ‘purezza’ artistica. Riceve un primo impulso dalla pittura naturalistica; all’Accademia delle Belle Arti di San Pietroburgo entra in contatto tanto con il realismo socialista quanto con le avanguardie e l’astrattismo. Si interessa al realismo analitico di Pavel Filonov, le cui opere erano conosciute solo indirettamente e non ne esistevano nemmeno riproduzioni fotografiche, il quale in antitesi al cubismo costruisce grandi insiemi a partire da piccoli dettagli non geometrici ma simbolici. Quindi, sviluppa un rapporto ad un tempo tecnico e filosofico con la tradizione iconica russa e bizantina, e parallelamente approfondisce lo studio del rinascimento italiano.\nCome rimarca Francesco Negri Arnoldi, «il richiamo ai canoni della pittura bizantina» è in Merkurj esplicito: tuttavia, il legame con il rinascimento italiano è ancora più diretto, laddove afferma: «la cappella Sistina non mi ha fatto dormire tranquillo». Tale appartenenza a due mondi ripristina relazioni culturali millenarie spesso sotterranee, che pur partendo da una comune matrice greca conoscono esisti diversi. Infatti, le concezioni rinascimentali e quelle di ascendenza bizantina, che fanno capo da una parte al concetto di immagine, dall’altra a quello di icona, sono così distinte dal teologo ortodosso Pavel Florenskj (Le porte regali, 1922 - tradotto in italiano nel 1977): nella pittura del rinascimento prospettiva e chiaroscuro lasciano l’oggetto e luce come fini a se stessi, dimostrando la separazione tra mondo e Dio, invece nell’arte delle icone propria alla spiritualità ortodossa si manifesta come la luce crei il mondo, sancendo così come questo appartenga a Dio. Se per il pensiero occidentale, nel quale acquista centralità il soggetto conoscente, l’immagine si riduce perlopiù all’apparenza, le icone dell’oriente cristiano, che in Russia accentuano gli aspetti di solennità e astrazione, sono immagini della presenza del trascendente. L’intento dell’arte di Merkurj, quieta e maestosa, allontanandosi dai tormenti che ormai sembrano obbligatori per tanti, diventa quello di ritrovare le finalità che animarono le opere dei capolavori di ieri.\nDalla fine degli anni Ottanta Merkurj è attivo tra Roma e Castelli Romani, dove oltre a pitture e disegni realizza vetrate monumentali, quali quella per la Facoltà di Lettere e Filosofia dell’Università di Tor Vergata e quella della parete di ingresso alla Cappella del Seminario dell’Abbazia di San Nilo. La sua opera sembra appartenere a due mondi, laddove senso prospettico e consistenza luminosa costituiscono un’unica diffusione, essenziale e materiale, concentrata e scintillante, immensa per quanto finita. Così, piuttosto che mettere insieme gli elementi di due universi concettuali differenti, sembra indicare verso un’origine capace di accumunare tra loro sacro e reale. Non può quindi stupire che, al di là di tematiche e tensioni, alla qualifica di «pittore religioso» Merkurj preferisca piuttosto l’idea di «spiritualità dell’arte». Sottolineando precisi nessi con l’opera di Vasilij Kandinskij, il quale sosteneva l’esigenza di rivelare, in modi propriamente apocalittici ed evangelici, un’«artisticità oggettiva» corrispondente ad una «necessità interiore», Stefano Gallo lo definisce «un eremita nella sua arte»; questa quindi si risolve in una «metafisica della luce», dove la luce si diffonde in ampie gamme di colori, riconosciute da Costanzo Costantini come «varie e vaste, insolite».\nCerchiamo quindi lume per le sue forme internamente alla metafisica della luce elaborata ad Oxford nel XIII sec. da Roberto Grossatesta, figura che aiuta a precisare ancora una volta come gli intrecci tra culture siano attivi in ogni singolo autore. Esponente della corrente scientifica della filosofia scolastica, porta a confluenza una cosmologia di impronta pitagorica nella quale i rapporti matematici concepiti qualitativamente sono modello di tutte le armonie, associando così immagini mitiche e indagine scientifica, con le idee del filosofo bizantino Giovanni Damasceno di partecipazione al sacro delle icone, per il quale in queste non si venera la materia, ma il loro creatore, fattosi materia per noi. Attraverso tale operazione, Grossatesta riesce a conciliare proporzione e luce e a sostenere che questa sia «bellezza e ornamento della creazione visibile». Il cosmo è composto da una moltiplicazione di raggi luminosi che si propagano da un unico punto seguendo regole matematiche e geometriche. La luce immateriale si irradia determinando le forme, si manifesta ordinandosi per linee rette di riflessione e rifrazione, da tale ordine nascono colori e sostanze materiali. Dove il mondo è bello di per sé, la scienza è necessaria per distinguerne le forme nonché quelle dell’arte, e questa è collegata ad un agire che si compie in accordo con la verità. Roberto Grossatesta, ecclesiastico, politico e scienziato, del quale le cronache del tempo ricordano una spiccata audacia, ancora sa portarci verso scoperte nelle quali possiamo anche trovare assonanze con l’opera di un nostro particolarissimo contemporaneo. Ma forse questo è il destino degli inattuali di ogni tempo.\nCosì come ogni autentica espressione artistica porta testimonianze che diventantano indipendenti dalla figura del loro autore, esistono fluttuazioni che legano insieme mondi culturali convenzionalmente distanti, avvicinati da continuità di pensiero diverse da quelle cronologiche. Merkurj, utilizzando tanto temi classici quanto forme astratte, ispirato da una religiosità sciolta da rigidità identitarie, pensa pittoricamente e «dipinge col cervello», unisce i mondi attraverso la precisa linea di un raggio di luce e l’esatta curva di un volto. Un paesaggio o una natura morta appaiono nella loro nitida definizione sempre più che reali, gli angeli ci osservano richiamando alla presenza quanto è assente. Merkurj è scomparso nel novembre 2017 presso Monte Porzio Catone; la testimonianza delle sue opere rimane, ancora porta luce - ritorna in una conversazione di qualche inverno fa su modi e motivi della sua arte.\n[caption id=“” align=“aligncenter” width=“416”]\nPiotr Merkurj, Portatore della Luce (80×100, olio su tela – 1990)[/caption]\n\nParlando del tuo lavoro sulla luce hai tratteggiato due fasi distinte: una che «nasce all’interno dello studio della natura», basata sulla comprensione della luce naturale, e un’altra nella quale la luce è trattata quale «materia in sé, che da sola deve realizzare i suoi messaggi»; questa seconda fase si puntualizza nell’esigenza di «intuire la forma della luce» e vi assume importanza centrale il disegno. Possiamo seguire tale percorso in qualcuno dei tuoi quadri?\n\n- Possiamo provare a seguirlo nel quadro che verrà: non puoi prendere un uccello che vola, puoi però parlare delle sue piume. Se nella natura ci sono luci e ombre, la divisione compiuta da Kandinskj tra forma e colore mi ha suggerito che la luce è in ambedue, e quindi ho pensato di trattarla a parte. Una delle intuizioni per me fondamentali fu quella di vedere che la luce riflessa in una pozzanghera era dotata di una propria consistenza: nei miei dipinti, questo può essere osservato in Flautista (1997) e in Ispirazione (1996), dove la luce non visibile diventa tangibile.\n[caption id=“” align=“aligncenter” width=“361”]\nPiotr Merkurj, Flautista (30×70, olio su tela – 1997)[/caption]\n[caption id=“” align=“aligncenter” width=“569”]\nPiotr Merkurj, Ispirazione (190x150, olio su tela - 1996)[/caption]\n\nRestiamo quindi tra luce e ombra, invisibilità e consistenza. Se con Leonardo Da Vinci tu sai che l’ombra nasce dalla luce ed è di questa più potente, a differenza di quanto sostenevano gli Impressionisti ritieni che la luce includa anche il nero. Se nei tuoi quadri le componenti di forma, colore e luce hanno la stessa importanza e nessuna risulta secondaria alle altre, riguardo al sorgere del tuo interesse per la luce hai affermato «ogni persona trova quello che ha già dentro». Prendiamo spunto da questa frase, e chiudiamo gli occhi. Quanti colori riesci a vedere? C’è un solo punto di propagazione oppure la luce si propaga da più punti?\n\n- Non vedo nessun colore: solo pensiero. Resta come un piccolo granello di sabbia non visibile, attorno al quale, come una perla, si costruisce una forma, che diventa progressivamente visibile, mentre la matita traccia un segno dei pensieri, lentamente. Devo vedere il quadro nella mia mente, per dipingere.\n[caption id=“” align=“aligncenter” width=“569”] Piotr Merkurj, Carnevale Russo – Primavera (190×150, olio su tela – 1979)[/caption]\n\nIl lavoro artistico può venir favorito da un contesto nel quale lo spazio dell’arte e della cultura non si confonde con quello di altri interessi: invece, oggi spesso accade che prodotti considerati artistici pur se soltanto di banale intrattenimento trovino spazio  per fornire prestigio al potere costituito, oppure per motivi commerciali estrinseci all’arte propriamente detta, oppure per assecondare altre vanità. Alla luce del tuo percorso e della situazione attuale, in che modo guardi ai tuoi inizi e alla tua formazione? Qual è la tua idea rispetto ai rapporti tra arte, religione, politica ed economia?\n\n- Lo spazio dell’arte non è necessariamente quello stabilito dalle istituzioni politiche, e la legge dell’arte è superiore a quella della politica. Gli artisti mediocri si fanno forti di raccomandazioni politiche, ma i loro risultati non soddisfano nessuno; inoltre, trovo sbagliata l’attuale abitudine di realizzare contesti dove sono mescolati professionisti e dilettanti, perché disorienta artisti e pubblico. Per quanto riguarda arte e religione, esse non hanno collegamento diretto. Nel periodo comunista il tema religioso non era concepibile neppure come modo di pensare (come non lo era ad esempio lo sposarsi in chiesa) e, se lo trattavi artisticamente, potevi giocarti la carriera. Tuttavia, al di là di una tematizzazione esplicita e considerando che pure gli atei credono (perlomeno al loro non credere), la religiosità effettiva è nell’atto spirituale collegato alla vera arte, che coinvolge anche chi sa apprezzare un’opera. Personalmente, impiego in molti modi le tematiche religiose, le figure degli angeli mi escono dalle mani quasi spontaneamente, e ne dipingo uno ogni Natale; rifiuto però la qualifica di pittore religioso e realizzo peraltro anche opere di carattere naturalistico, come Salina (1996), dove comunque emergono geometria e materialità della luce, nonché profano, come C’est la vie (1993), nel quale esprimo ironia, disincanto e relativismo. Penso che tutta l’arte sia spirituale. L’arte non è poi collegata nemmeno all’economia, ma è innegabile che il benessere possa creare un’atmosfera di prosperità capace di attirare persone libere di pensiero, permettendo così di sviluppare strumenti utili alla crescita culturale. Quanto però davvero conta per l’arte è la sua autonomia. E l’artista, come del resto ognuno di noi, ha una propria missione su questa terra.\n[caption id=“” align=“aligncenter” width=“269”]\nPiotr Merkurj, Salina (70×50, tempera su tela – 1996)[/caption]\n[caption id=“” align=“aligncenter” width=“569”]\nPiotr Merkurj, C’est la vie (270x190, olio su tela - 1993)[/caption]\n•\nImmagine di testa: Piotr Merkurj, “Bozzetto realizzato per la Vetrata-Tabernacolo di Palma di Montechiaro (AG)”\nPrima redazione: “Dialoghi con Merkurj, «Controluce» a. XV n. 3, marzo 2006."
  },
  {
    "objectID": "posts/pages/2016-07-15-brexit-come-perdere-contro-se-stessi.html",
    "href": "posts/pages/2016-07-15-brexit-come-perdere-contro-se-stessi.html",
    "title": "Brexit: come perdere contro se stessi",
    "section": "",
    "text": "Quali segnali cogliere dall’esito del referendum inglese? Quali prospettive per un’Europa incerta e per l’incertezza di ogni sua nazione? Il paese è ancora in vendita un tanto alla libbra?\n1. Dettagli e decisioni\nOgni mondo cresce con un’architettura. Il peso dei dettagli aiuta a distribuire meglio quello dell’insieme e ne concentra il senso in passaggi strategici, a volte pianificati con una cura sorprendente anche per chi ne ha curato l’ordito. In qualsiasi costruzione, che ha sempre una decisione al proprio fondamento, alcuni elementi si evidenziano in maniera netta, altri possono restare nascosti persino a se stessi. La cattedrale di Westminster nasconde in un angolo al suo interno la figura di un’adultera: segno che, nei tempi lontani in cui fu eretta, la fiducia tradita poteva far crollare un mondo intero.\nLa questione mi fu segnalata per puro caso, poco dopo che avevo portato il mio omaggio alle lapidi dei poeti custodite nella chiesa londinese, da un buffo signore armato di torcia elettrica. Il risultato delle votazioni della Brexit, che sembrano aver sorpreso elettori, governanti e resto del mondo, aiutano in qualche modo a comprendere come un dettaglio possa cospirare contro il disegno complessivo, e tuttavia coesistergli. Questo è anche il  senso dei teoremi di incompletezza di Gödel (1930-31), formulati nel contesto della logica formale: all’interno di ogni sistema ci sono elementi impossibili sia da dimostrare che da negare, sui quali non si può «decidere».\n2. Vendere un paese alle bancarelle\nFinalmente l’Inghilterra ha perso una guerra, ma nessuno sembra aver vinto. Questa isola che esprime un governo privo di confini e costituzione e trova una delle garanzie della sua singolare monarchia costituzionale grazie al ruolo di regnanti di origine tedesca, non è cero nuova alle stranezze. Ma è inutile ricordare che Londra, se ha storicamente espresso ostilità nei confronti dei tentativi di unificazione del continente, è stata la capitale culturale nel prospero periodo che ha seguito l’ultima e peggiore guerra europea. Ed è buffo considerare che, tempo addietro, un rilancio dei rapporti del paese con l’Europa fu permesso proprio dalla scissione dalla Chiesa di Roma, nella quale era entrata nello stesso periodo in cui cominciava la sua predicazione Maometto.\nNon può però nemmeno essere negato che la cosidetta Europa sta costringendo ovunque realtà antiche e dignitose a lasciar posto a cose nuove e finte, che la povertà è un dramma anche per l’ex classe media, e che se diamo retta a certe disposizioni buttiamo via tutti i formaggi possibili per tenerci soltanto il formaggino Mio e la carta stagnola. Tuttavia, non c’è altra possibilità che quella di negoziare una nuova possibile grandezza all’interno della globalizzazione, ed è inutile nascondersi che molti antagonismi non hanno nemmeno strumenti di analisi all’altezza delle sfide e restano vittime della comunicazione nel più grottesco dei modi.\nEd è comunque assurdo che nell’impazzare delle storytellig ben pochi abbiano saputo raccontare che le tensioni verso la Brexit sono state regionali quanto di classe, ambedue molto articolate in un paese che ha inventato l’industrializzazione e che ha lottato a lungo contro se stesso. Ridicolo poi come sia ancora cruciale il ruolo della City nella tanto contestata finanza globale, parte di un’autocolonizzazione che in Occidente procede in maniera strisciante, ruolo deciso in concerto con gli USA più bellicisti e che non c’entra niente con il cosmopolitismo della città. Drammatico come da alcuni il multiculturalismo venga ridotto al solo tasso di immigrazione, e come questo venga da altri criminalmente utilizzato come elemento di propaganda elettorale e non come elemento su cui lavorare con la concretezza politica richiesta dalle contemporanee esigenze di convivenza.\nIl nucleo dell’Europa torna ad essere quello di Carlo Magno, che comprende Francia, Italia e Germania, il quale comunque all’epoca non durò poi molto, e che stavolta guarda al Mediterraneo e quindi anche all’Islam, invece di porre barriere nei loro confronti. Tuttavia, non sembra profilarsi nessun futuro per un’Europa fino ad ora limitatasi ad essere provincia di una moneta che, se se nel continente vale poco, a Londra, impegnatissima nel ritagliare privilegi unilaterali da ogni accordo, nemmeno aveva corso. L’Europa che resta non sa ancora bene come reagire, anche perché ogni paese compie le proprie scelte autonomamente e occorre cominciare davvero a raccapezzarsi su un’effettiva integrazione, il che comporta anche la capacità di articolare un’azione comune nei confronti dei nuovi giganti economici asiatici e, soprattutto, la definitiva risoluzione di una crisi che ha minato ogni idea di sviluppo.\nIntanto, il Regno unito comincia ad essere meno unito e un po’ più incerto, ma del resto giovani e vecchi hanno quasi sempre idee diverse e anche confondere referendum con sondaggi è sintomo di una certa distrazione. Comunque, per chi si è divertito, c’è già pronta una petizione che, contestando l’esito referendario in quanto i votanti non hanno raggiunto il quorum del 75%, intende permettere un’altra consultazione; tuttavia, di questa petizione sono subito emersi alcuni evidenti brogli, che hanno finalmente relativizzato tale petulante strumento.\nC’è poi la solenne questione se sia o meno il caso di far votare gli ignoranti, che per essere prese sul serio deve considerare che è stato interesse dei governanti diffondere informazioni sballate sulla consultazione, e anche prendere in considerazione una specie di “voto di riparazione” laddove alcuni degli elettori già favorevoli alla fuoriuscita hanno dichiarato alla stampa di aver cambiato idea. Infine, il Parlamento potrebbe comunque ricusare questi risultati laddove venissero reputati non adeguati al pubblico interesse: così, è proprio la stessa parola suffragio universale a risolversi in un controsenso.\nGli scenari comportati dal Brexit sono noti da tempo. Si complicheranno i rapporti commerciali tra continente e Londra, più stretti di quando l’impero britannico veleggiava su ogni mare. La circolazione in Europa dei britannici e la diffusione delle loro istituzioni subirà una flessione, le dimissione dei britannici da ruoli chiave della burocrazia della UE sono in corso. Inevitabilmente ci sarà maggiori complessità nelle trattative del famigerato TTIP, sul quale la confusione è già immensa. Per uscire da legislazioni, programmi e fondi in corso da 45 anni ce ne vorranno almeno 10 e, mentre il paese non potrà più ritornare indietro da questa decisione, la legislazione europea continuerà ad influire sull’isola.\nLe divisioni determinanti il voto si acuiranno, portando a nuove ipotesi di scissione scozzese e di annessione europea separata, nonché a nuove complicazioni con l’Irlanda, mentre la capitale chiede l’indipendenza. Tuttavia, anche qui si può cogliere il segnale che è opportuno riconsiderare l’Europa come composta di regioni, più che di nazioni, e che tali regioni presentano storie e rapporti soltanto in parte riconducibili alla configurazione statale.\nDa parte loro, i diversi leader politici britannici hanno l’aria di chi scherza in modi strambi e si accingono a sparire dopo aver manipolato una consultazione elettorale su questioni internazionali per beghe di cortile. Il premier Cameron, che ha permesso il referendum, annuncia le sue dimissioni lasciando dietro sé soltanto incertezza. Prende il suo posto Theresa May, che pur se a molti sembra una novità, presenta  un programma da anni 30, antisemitismo escluso, e al colmo dello humor era peraltro filoeropeista e nomina agli esteri lo strano conservatore Johnson. Costui, che sembra un po’ figlio del pittoresco immobiliarista americano Trump, continua a dimostrare spiccato talento per battutacce e selfie, e così dopo averle sparate grosse sull’uscita dalla UE, prima aveva affermato di voler mollare ogni cosa, poi ha corretto dicendo che comunque l’Inghilterra resta in Europa.\nIl nazionalista Farage, che ha soffiato sulla pericolosa fiamma della xenofobia, si ritrova tecnicamente alle prese con un intero paese di extracomunitari, i quali hanno comunque in gran massa votato per il Brexit, e con un numero di nuovi disoccupati destinato a crescere. Il laburista Corbyn continua a comportarsi come uno passato lì per caso. La regina sembra molto incazzata. I servizi segreti del paese si troveranno in difficoltà con i colleghi della già fiorente famiglia delle anglospie. E mentre la tragica morte di Jo Kox per mano di un nazionalista esaltato risulta ancora più inutile, esultano ovunque i malati di particolarismo e la gente non troppo sveglia.\nContinua ad impazzare la falsa alternativa tra un neoliberismo, ormai ricusato pure dal FMI, e un populismo incapace di intendere e volere in ogni sua manifestazione. Crolla e perde 61 miliardi in nemmeno mezza giornata quella borsa che, a furia di speculare ha reso il futuro impossibile, e si potranno verificare tutti i rischi di recessione già denunciati. Selling England by the Pound: la svendita del paese, profetizzata a suo tempo dai Genesis di Peter Gabriel, è roba da povere bancarelle, altro che Portobello. La Cina, con cui l’Inghilterra ha rapporti privilegiati, temeva la Brexit per una possibile perdita di influenza sul resto di un Europa, la quale comunque ora è costretta a rivedere forme e obiettivi, per uscire paradossalmente proprio da quella ossessione del profitto importata dal mondo anglosassone, e spartirsi quanto resta della sua non sempre brillante influenza. La situazione è piuttosto complicata, ma forse poteva andare anche peggio. C’è sempre tempo per seppellirsi.\n3. Dieci profezie cantate\nQuanto dobbiamo all’Inghilterra lo facciamo ora raccontare da una decina di canzoni, nelle quali si osserva come viene progressivamente a costruirsi il senso di un mondo che, se sembra ormai un po’ lontano da se stesso, non era ignaro di questa suaa precarietà già in tempi a cui oggi guardiamo come gloriosi. In questa essenziale serie, le esclusioni sono davvero innumerevoli: tuttavia, si possono effettuare anche alcune autentiche scoperte.\nI Kinks, gruppo british per eccellenza, avevano offerto il  lucido affresco di un mondo che va per conto proprio in una Waterloo Sunset (1967). In questo mondo, c’è poco da far finta di essere svegli: i Soft Machine, maestri nell’aver reso la patafisica una scienza esatta e la psichedelica una disciplina, come piccoli buddha impertinenti si chiedono Why are we Sleeping? (1969). E dove si vuol vedere l’Europa come una casa, bisogne tenere contro che questa può anche essere, come in House with no Door (1970) dei Van Der Graaf Generator, sprovvista di porte, segno di desolazione. E d’altra, parte, il debito verso l’Inghilterra è anche nell’Europa a cui sa guardare, e nell’amore perduto tra la Senna e Notre-Dame di A Song for Europe (1973) dei  Roxy Music. Un senso ad un tempo tragico e speranzoso dell’esistenza sembra raccogliersi in The Big Ship (1975) di Brian Eno, che forse ha l’unico difetto di essere troppo breve.\nUn «nichilismo della forza», memore del sempre-dolce-dolce Federico N., trova forma nei PIL-Public Image Ldt, che prendono distanza dalla spettacolarità a tutti i costi, ricordandoci, con tracce enigmatiche come Radio 4 (1979, precedentemente conosciuta come What song is this?) che si può essere profondamente punk pure in abiti eleganti. E così, per chi sa costruire storie e canzoni, e non perde tempo in rivendicazioni e parate, argomenti quali sesso estremo, travestitismo, droghe e omicidio diventano roba stupenda: come i Soft Cell, che ti fanno canticchiare con allegria Meet Murder my Angel (1984). Qua e là ci sorprendono poi le domenica della vita, nelle quali emerge l’incanto: l’«innocente allegria» dell’arte che passa e va, di cui parlava Hegel, i mercatini dove puoi trovare sfere di cristallo, cappotti austroungarici e tutti i dischi che ti mancavano; e in uno di questi, gemme come Nine Cats (1988) dei Porcupine Tree.\nE se i gatti in qualche modo ci somigliano, gli androidi hanno i nostri stessi difetti, peggiorati dall’ostinazione a non separarsi mai da smartphone e dall’ossessione per le notifiche; e dove la crudeltà degli androidi e del loro ambiguo rapporto con gli umani non stupiva Philip Dick, Douglas Adams nella *Guida Galattica per Autostoppisti creò invece il paranoico Marvin: a questo si riferiscono i Radiohead in _Paranoid Android* (1997). Tutto conduce verso la profezia più chiara del Brexit, contenuta in Black and White Cities (2005) dei Doves, band di Winslow famosa a Manchester amata dai rugbisti; forse, non c’è nessuna chance, e il fatto che «sbatteremo la testa sul pavimento»_ è proprio nei piani di chi ci assiste. Ad ogni modo, troveremo sempre qualche altra canzone per risollevarci.\n•\nFotografia: Claudio Comandini, “Capo volto”, Milano, luglio 2015."
  },
  {
    "objectID": "posts/pages/2016-07-02-il-disgusto-della-democrazia.html",
    "href": "posts/pages/2016-07-02-il-disgusto-della-democrazia.html",
    "title": "Il disgusto della democrazia",
    "section": "",
    "text": "La sopravvivenza del progetto europeo è troppo importante per restare appesa a qualche referendum: ma come è possibile accordare tra loro visioni di sinistra ed élite di governo? Žižek (Lubiana 1949), filosofo capace di mediare tra Hegel e Lacan e di spiegarli attraverso la cultura pop, parla a ruota libera al commentatore politico Benjamin Ramm. Dopo le delusioni dei radicalismi di maniera e oltre i facili miti della democrazia diretta, occorre valorizzare le élite competenti e permettere la realizzazione di una tecnocrazia democratica. Un dialogo brillante e illuminante che procede tra le contraddizioni del nostro presente e paradossi dialettici, dove un comunista si trova costretto a riconoscere: «Sono stufo di queste manifestazioni da un milione di persone - sono stronzate.»\nSlavoj Žižek si agita sul Brexit. «Sai, l’opinione popolare, non ha sempre ragione», insiste. «A volte penso si debba violare la volontà della maggioranza». Tale sentimento potrebbe sorprendere alcuni dei suoi ammiratori, ma la nostra discussione mette in risalto una sua ambivalenza sulla democrazia di lunga data. La disperazione e la confusione della settimana passata ha soltanto rafforzato questa prospettiva. Riflettendo sulle elettori favorevoli al Leave rimasti allarmati nell’apprendere che la loro parte aveva effettivamente vinto, Žižek ironizza: «La peggior sorpresa è quella di ottenere quello che vuoi!»\nChiedo se il referendum ha posto una scelta falsa, offrendo una soluzione nazionale a problemi transnazionali. «Precisamente. L’UE è in uno stato di inerzia, e condivido questa rabbia della gente. Ma quale sarà il risultato? La Gran Bretagna perderà mesi e anni di lunghe trattative per ottenere alla fine un compromesso di merda - e durante tutto questo tempo sarà diminuito lo spazio per un vero cambiamento. L’atteggiamento britannico, di lasciare l’UE al suo destino, è la logica dell’epoca sbagliata in un’epoca di problemi globali: ecologia, biotecnologia, proprietà intellettuale. La Gran Bretagna sarà soltanto ancora più vulnerabile, esposta alla pressione del capitale internazionale senza alcuna protezione. Non vedo alcuna forza acquisita nello stare in piedi da soli».\nLe ultime settimane di campagna referendaria sono stati caratterizzati da una forte critica della democrazia diretta, i cui elementi negli ultimi anni sono stati ripresi dai progressisti (cittadini giurie, il bilancio partecipativo, ecc). E che dire della tradizione marxista di esaltare questo modello, come è spiegato da CLR James? Žižek risponde: «La democrazia diretta è l’ultimo mito di sinistra. Quando c’è un vero e proprio momento democratico - quando devi davvero decidere, è perché c’è una crisi». Dice quindi che i referendum non sono adatti per risolvere le sfide transnazionali: piuttosto, preferirebbe «il costituirsi di una libera decisione, discretamente guidata» da un élite capace di discernimento.\nForse non dovremmo essere troppo sorpresi da queste osservazioni: Žižek ha spesso difeso l’idea leninista di un’«avanguardia», e ha assistito in prima persona ai pericoli del populismo in Europa orientale (e anche Walter Benjamin, esaminando l’ondata di nazionalismo dei primi anni 1930, giunse aa una conclusione simile). La ricetta di Žižek si basa su un intrigante riff marxista: «la buona alienazione», nella quale «il potere è anonimo e funzionante in modo efficiente». Egli immagina uno «stato invisibile, i cui meccanismi lavorino in background» - una sorta di «socialismo burocratico, ma non nel senso stalinista». (A suo dire, ma l’affermazione è discutibile: il problema è che «la burocrazia di Stalin non funziona, barcollando da uno stato di emergenza ad un altro»).\nQuesta aspirazione verso la tecnocrazia dovrebbe fare di Žižek un entusiasta sostenitore della UE, un’istituzione che riflette l’obiettivo di Saint-Simon di sostituire «il governo delle persone con l’amministrazione delle cose». Žižek dice che «il futuro dell’Europa è una questione aperta: il disorientamento della crisi offre l’opportunità di un rilancio». Fornisce credito al DiEM25 di Yanis Varoufakis, «indirizzato alla costituzione di un’alternativa “Europa sociale”», affermando che «la parte più preziosa d’Europa - il nostro contributo alla civiltà - è nelle protezioni sociali». Come Varoufakis, sostiene che la solidarietà continentale rappresenta l’unico modo per affrontare le sfide transfrontaliere, dall’ambiente alla crisi dei rifugiati. Žižek ammira come l’UE ha imposto «norme in materia di anti-razzismo e dei diritti delle donne» su tutta la linea, pur se ne deplora la gestione della crisi dell’Eurozona. Così, suggerisce che il problema con l’UE non sia l’assenza di responsabilità, ma la mancanza di capacità. Se solo le élite fossero state competenti, avrebbero potuto corrispondere alle nostre esigenze!\nIl crescente scetticismo di Žižek verso la democrazia riflette la sua frustrazione nei confronti della politica radicale. «È una situazione molto strana: questa crisi dovrebbe essere l’ideale per la sinistra, che però non ha alcuna risposta». E si dice stanco delle adunate di massa prive di un piano, in Syntagma come a Tahrir. «Sono stufo di queste manifestazioni da un milione di persone - sono stronzate. Un breve momento di entusiasmo, dove siamo tutti insieme a piangere e a solidarizzare - e poi? La gente comune non vede alcun cambiamento». Žižek ritiene che le tiepidi varietà di sinistra di democrazia sociale sono impotenti nel clima attuale, non essendo riuscite ad affrontare le sfide della globalizzazione. Questo è evidente più che mai in Grecia: «Syriza ha esemplificato questa autentica tragedia: un giorno vincono, il giorno dopo si arrendono. Non è un ‘tradimento’, ma una vera e propria tragedia - un vicolo cieco radicale».\nÈ forte la tentazione di supporre che Žižek abbia rotto non soltanto con la democrazia, ma con la stessa sinistra. Del resto, la fornitura di beni e servizi da parte dello stato non è esclusivamente un progetto di sinistra: molte culture pre-democratiche patrizie la hanno realizzata, spesso con un certo grado di consenso. E così, afferma: «Mi fido della sinistra sempre di meno. E trovo vero per lei ciò che fu detto di Yasser Arafat: non manca mai l’occasione di perdere un’occasione».\nCi sono varie contraddizioni in questi discorsi: Žižek riconosce che i modelli statalisti tradizionali sono ridondanti, ma diventa poetico nei confronti del «socialismo burocratico», desidera «un’autentica rivoluzione» ma non è affatto appassionato dello scendere in piazza; si lamenta dei «valori asiatici del capitalismo» (più onestamente definiti come «capitalismo autoritario»), ma minimizza i mandati democratici; denigra «istituzioni totalmente impenetrabili», ma afferma «io voglio efficienza, non trasparenza»; e così via. Tuttavia, anche con questi paradossi (come lui li definirebbe), fornisce chiarimenti rispetto alle sfide future.\nQuello che mi ha maggiormente colpito nellla nostra conversazione non è tanto la disillusione di Žižek verso la sinistra o il suo disgusto per la democrazia, quanto quello che chiama il «sogno segreto» di un concordato che trascenda l’attività politica. Sento la sua «idea di emancipazione» non riguarda più la liberazione dall’oppressione, ma piuttosto la liberazione dalla politica stessa. Se l’Europa ha quello che Žižek definisce come «contributo unico», forse è quel _«senso della fine» _descritto da Hegel (il suo filosofo preferito): la tanto desiderata liberazione dal peso della storia, verso un regno al di là del fardello dell’ideologia.\n•\n“Slavoj __Žižek - _Benjamin Ramm “On Brexit, crisis of Left and future of Europe”, «Open Democracy» 1.07.2016._\nFotografia: Claudio Comandini, “Europa al vento” - Alba, luglio 2010."
  },
  {
    "objectID": "posts/pages/2013-07-25-cavaliere-armi-amori-storia-italia.html",
    "href": "posts/pages/2013-07-25-cavaliere-armi-amori-storia-italia.html",
    "title": "Il cavaliere, le armi e gli amori (o giù di lì)",
    "section": "",
    "text": "Berlusconi e la giustizia. La corruzione dei poteri dello stato. Politica e teologia: il cieco e lo zoppo. Secolarizzazione e secolarismo. Pasolini e il romanzo delle stragi. Retroscena istituzionali e implicazioni internazionali degli attentati del 1969 e del 1974. Indagati, assolti e deceduti. Consociativismo e servizi segreti. Escatologia politica e società apocalittica. Il caso Moro. Ritratto di tre papi. La crocifissione dell’intellettuale. Altre stragi e la conquista dei media. Dalla P2 a Forza Italia. L’implosione comunista. Lo spettacolo e il fondamentalismo. La lotta iconoclasta e il riverbero dell’aureola di Gesù. La  scesa in campo. Leopardi e il popolaccio. L’Unto del Signore. Vattimo: pensiero debole e televisione. Dalla televisione didattica a quella commerciale. Perniola: attualità e svanire del presente. La cultura dopo il Sessantotto. La rivelazione del vuoto. Genova 2001, l’abuso e le convenienze: i dispacci di Wikileaks. Roma 2011, le spaccature e le violenze: il ruolo di Maroni. Iconicità di Mike Bongiorno. Politica estera e compagni di merende. Opinioni della stampa internazionale. Le donne in piazza per la dignità. Ruby e le donne del bunga-bunga. Pornocrazia e sangue del popolo. Ripresa delle vicende vaticane. Rimozione della realtà ed oblio della storia. Autoassolvimento e disprezzo di sé.\n0. Penultime notizie\nColui che è noto per essere l’uomo più discusso e potente del paese è anche particolarmente impegnato in dibattimenti giudiziari, rispetto ai quali la Cassazione non ha ancora mai emesso pene definitive: infatti, sono circa 30 i procedimenti in cui è implicato Berlusconi [1], e le condanne che hanno coinvolto il suo seguito sulle questioni della prostituzione minorile lo espongono ad ulteriori complicazioni. [2] Mentre per la compravendita dei diritti televisivi è confermato che la Cassazione emetterà la sua sentenza il 30 luglio, [3] parte del parlamento ha elaborato i modi per condizionare in forme irrituali lo svolgimento dei processi, [4] e l’interessato sembra anche valutare la plausibilità di una via di fuga all’estero: [5] sicuramente, fioccheranno altri piani e ipotesi più o meno credibili prima che possa formularsi una mezza certezza. Le sentenze più recenti riguardano una condanna in secondo grado a quattro anni per la cessione dei diritti televisivi Mediaset, per cui l’accusa è di frode fiscale, falso in bilancio, appropriazione indebita, e una condanna in primo grado a sette anni di prigione più l’interdizione dai pubblici uffici per prostituzione minorile e concussione. Tra esecutivo e giudiziario continuerà l’infinito cerimoniale di insulti e dispetti a cui da tempo siamo avvezzi, nessuna componente rispetterà il suo mandato istituzionale, pur pretendendo inquestionabilità e altri crismi.\nNegli ultimi quarant’anni la corruzione nei rapporti tra poteri dello stato si è espressa anche nella chiusura di ogni istituzione nella liturgia di se stessa, proprio dove alle controparti vengono negate rispettive competenze e legittimità. La celebrazione dell’incapacità di fornire dimensione operativa a riti e uffici è una delle ragioni per cui i compiti intellettuali di decodifica e critica sono stati sostituiti da occupazioni più proprie al settore delle public relations. Per comprendere l’attuale crisi, e non solo quella italiana, si possono incrociare tra loro la politica e la teologia, proprio dove nessuna delle due vuole farsi carico dell’altra mentre però avanzano insieme così come procedono un cieco e uno zoppo. Infatti, due e diverse sono le modalità di rapporto che intercorrono tra società moderne e cultura religiosa: una dimensione politica e secolare nella quale sono cristallizzati e presupposti i concetti propri alla religione (spesso non compresi), e c’è un secolarismo per cui le strutture civili pretendono a loro volta un carattere divino (perlopiù non riconosciuto).\nDove tali modalità si scontrano e si confondono, la comprensione degli eventi non può limitarsi a criteri di cronaca e pubblicistica che all’attualità favoriscono esclusivamente l’opportunità di proseguire una continua fuga in avanti. Non serve a nulla sperare che le vicende abbiano termine e risoluzione, anche perché niente ha mai fine dove l’informazione ormai fonda i fatti e il presente si fa inafferrabile: addirittura, sarebbe più facile trovare il paradiso nell’inferno. Tuttavia, laddove siamo forniti di almeno una minima base documentaria aperta a continui arricchimenti e possibili falsificazioni, senza idolatrare i fatti e senza lasciarsi incantare dalle interpretazioni, possiamo tentare di riconciliare l’universalità del pensiero con la transitorietà del particolare, e così snodare i fili che tra loro legano le perle degli anni.\n1. Il romanzo delle stragi\nI cambiamenti della società italiana iniziano a farsi tanto concitati quanto indefiniti nella stagione dello stragismo. Pier Paolo Pasolini si sofferma con una celebre requisitoria sui primi importanti episodi, rappresentati dalle bombe di piazza Fontana di Milano del 1969 (definita come «fase anticomunista»), di piazza della Loggia di Brescia e del treno Italicus presso la stazione di San Benedetto in Val di Sambro nell’appennino bolognese del 1974 («fase antifascista»). La sua tesi, che prende la forma di un «progetto di romanzo», è che il potere costituito abbia cercato di tamponare le conseguenze della stagione di proteste del Sessantotto e dei successivi esiti riformisti referendari con una precisa pianificazione di attentati. Questi attentati si configurano quindi come «una serie di ‘golpes’ istituatisi a sistema di protezione del potere» gestita da una cupola politica e dalla loggia massonica deviata che poi si sarebbe chiamata P2 in complicità con servizi segreti, militari, mafia, CIA, colonnelli greci. Pasolini sa «i nomi del ‘vertice’», «i nomi del gruppo di potenti», «i nomi delle persone serie e importanti»: tuttavia, non ha le prove, e nemmeno gli indizi. Nessuna sa o vuole dire quei nomi, ed egli stesso, che si è «messo in condizioni di non avere nulla da perdere», dicendo «io so» e pronunciando la sua «debole accusa», si limita di ricordare al potere le proprie responsabilità. Anche se la ricostruizione dei fatti non è particolarmente complicata, nella situazione effettiva «coraggio intellettuale della verità e pratica politica sono due cose inconciliabili»: l’intellettuale funzionario deve rigidamente attenersi ad una pratica d’intervento strettamente codificata, quello libero non ha accesso alle informazioni relative alla verità politica e non ha nessuna influenza. [6]\nNella propria ammissione di impotenza, Pasolini formula l’ipotesi di un «romanzo» che, se non sostituisce la realtà, aiuta a leggerla meglio. Oggi, la sua sofferta presa di posizione appare addirittura come un titanico atto di eroismo, dal momento che il gioco del potere di escludere dalla propria verità da una parte e di coinvolgere nelle proprie pratiche dall’altra ha conquistato tutti gli spazi di mediazione, fornendo in questo modo così discutibile proprio quell’«autorevolezza» che Pasolini rifiutava. Nessun ruolo sociale è quindi possibile all’intellettuale, se non in un cortile pseudo-ideologico e bassamente moralistico nel quale, per buffo paradosso spesso nemmeno riconosciuto, le rivendicazioni non solo si impongono come modello, ma addirittura vengono elevate al rango di utopia. L’omologazione è compiuta, la passione civile incomprensibile. La nostra situazione è tre volte ridicola, eppure consolatoria. Infatti, a motivo di stragi, attentati e altri orrori avvicendatisi nel paese, non sappiamo più neanche cosa abbiamo perso per davvero, e tuttavia abbiamo a disposizione molti dati in più per completare un romanzo all’epoca soltanto abbozzato, e se a qualsiasi intellettuale o affine manca ormai ogni influenza, in definitiva nemmeno Pasolini ha concluso niente.\nUn prologo a questo romanzo si può scorgere nel maggio 1965, un anno dopo il mancato golpe del Piano Solo ordito dal capo dei servizi segreti Giovanni De Lorenzo. All’Istituto di Studi Militari Alberto Pollio di Roma è in corso il convegno La guerra rivoluzionaria, nel quale si elabora in funzione anticomunista e filoatlantica il nucleo della strategia della tensione, matrice della strage milanese del 1969. Invece, una scena decisiva è quella dove veniamo informati che «gli americani appoggerebbero soltanto un colpo di stato democristiano o comunque di centro», come dichiara ai giudici Carlo Fumagalli, tra i responsabili del golpe pianificato da Edgardo Sogno per il ferragosto 1974, successivamente gli attentati di Brescia e dell’Italicus. Il piano è mancato per un soffio a causa delle dimissioni di Nixon provocate dallo scandalo Watergate, e mentre nel frattempo impazza la guerra ai vertici dell’intelligence nostrana, a novembre cade il governo Rumor; segue il quarto governo Moro, che rimane in carica fino al febbraio 1976.\nCon una certa verosimiglianza, il romanzo di Pasolini prosegue con i toni di apocalisse strozzata che ne marcano gli inizi. Le stragi del 1974 conoscono indagati e assolti (Franci, Tuti, Fianchini, Bittoni) e anche un morto in circostanze poco chiare (Esposti), principalmente appartenenti all’estrema destra di Ordine Nuovo e alle sue suggestioni di mistica della Tradizione, mentre le strutture spionistiche del SID vedono coinvolti nella sorveglianza e nelle indagini relative a Brescia il col. Delfino (che nel 1993 compie la discussa cattura del capomafia Totò Riina), e in quelle sull’Italicus la Ajello (vicina anche ai colonnelli greci). Il processo relativo alla strage di piazza Fontana, dal quale sparirono subito dopo l’attentato gli elementi probatori utili alle indagini, si apre con un anarchico che vola dalla finestra (Pinelli) e l’esecuzione di un commissario (Calabresi), indaga quindi tra comunisti (Valpreda) e fascisti (Zorzi), per chiudersi con l’assoluzione degli indagati (compresi Freda e Ventura condannati oltre il terzo grado di giudizio) soltanto nel 2004; [7] l’anno successivo sono prosciolti anche gli ultimi indagati e le spese processuali vengono attribuite alle famiglie delle vittime. Politica e giustizia mantengono copioni diversi e i tre attentati, nonostante le molte accuse, lunghi processi e morti d’ogni tipo, restano senza veri colpevoli. Indizio certo che vi sono coinvolti nomi importanti. [8]\nNella seconda parte degli anni 70 conquistano la ribalta le organizzazioni armate di sinistra. I terroristi conquistano valore iconico nella comunicazione nascente e preparano il clima culturale della globalizzione affiancando gli hippy e i sessantottini. Mentre nessuna categoria antagonista riesce ad intaccare il potere, fino al 1984 si registrano otto stragi: 15 anni di morti (150) e feriti (744). Gli atti terroristici hanno un nuovo sussulto nel 1993 in Sicilia con i terribili assalti mafiosi di via D’Amelio e Capaci e con attentati in altre città. Il romanzo procede, è pieno di violenza e insensatezza, e sa piacere. Nel caso in cui i suoi piani siano realmente giunti a conclusione, i nomi di cui avevamo bisogno sarebbe dovuti essere comparsi nei titoli di coda: come accade al cinema, la gente sarà sicuramente uscita senza nemmeno guardarli. Oppure, possiamo fare un’altra ipotesi, e immaginare che le stragi si siano continuate a compiersi con più eleganza, seppure con bagni di sangue d’idiozia, nelle trasmissioni televisive e nelle teste della gente.\nComunque vada, il romanzo di Pasolini sopravvive ad autori e personaggi e procede per conto proprio, esercitando notevole influenza; mentre la metaletteratura scrive la storia del paese, la comunicazione offre all’ignoranza, così come ad istituzioni e lotta armata, un posto in prima fila. Alla luce di circostanze e sviluppi effettivi, ci sono alcuni nodi interni da sbrogliare. Pasolini considerava la contestazione pericolosa per la stabilità del paese, segnando grossa parte della mitologia politica a venire. Tuttavia, va considerato che i risultati più costruttivi del Sessantotto si verificano abbastanza presto con la creazione di istituzioni di garanzia quale Psichiatria democratica e Magistratura democratica che, collegando vita civile ed impegno politico, aiutano a riformulare il senso della cosa pubblica e a stabilizzarne la partecipazione. [9] Tuttavia, nel suo progressivo sedimentarsi, la contestazione degenera in nuovi conformismi, e infatti nel corso degli anni gli slogan dei contestatori diventano parole d’ordine del sistema: infatti, la liberazione dell’ignoranza è stata incarnata da Berlusconi, mentre la sostituzione del gioco al lavoro l’ha realizzata il capitalismo finanziario. [10]\nIl finale originariamente previsto per il «romanzo delle stragi» formulava l’ipotesi che il potere americano avrebbe dovuto acconsentire ad un Watergate italiano. Nel suo augurarsi che gli USA allentino la presa per permettere che i «responsabili minori» denuncino i «responsabili maggiori», Pasolini non fa altro che affidare, com’è tipico nella storia del paese, la risoluzione sostanziale dei problemi italiani a degli stranieri, la cui influenza effettiva deve però essere realisticamente misurata con le guerre ai vertici dei servizi segreti che in quegli anni coinvolgono gli opposti orientamenti della sicurezza occidentale. In Italia, la componente filoautoritaria è rappresentata da Vito Miceli, mentre quella moderata è incarnata da Gian Adelio Maletti: queste due realtà nella DC hanno come rispettivi referenti Moro e Andreotti.\nIl corto circuito è netto: infatti, le protezioni internazionali delle quali godono le due principali correnti del maggiore partito italiano risultano completamente invertite rispetto a quanto da loro espresso nella politica nazionale: il sostegno al centrosinistra in politica interna è condizionato dalla copertura internazionale a destra, la quale è inoltre anche destinata a scemare. Pertanto, la conclusiva speranza di Pasolini che il «paese pulito» del PCI potesse davvero essere in grado di rappresentare esigenze di rinnovamento era del tutto irrealizzabile, in quanto non era conforme ai rapporti di forza che tenevano in piedi gli stessi comunisti: il consociativismo, o spartizione degli incarichi, permetteva tanto la stabilità del paese, quanto la definizione del proprio ruolo e, per quanto fosse obliquo, funzionava. Pasolini muore nel 1975, lasciando in sospeso molte trame, e nessuno resta a curare le speranze della sua escatologia politica.\nNel 1978, per mano delle Brigate Rosse Aldo Moro viene rapito in un agguato in cui vengono uccisi i cinque uomini della sua scorta, e dopo 55 giorni di prigionia è eliminato. Il gruppo terrorista è allo stesso tempo nostalgico dell’organicismo politico ottocentesco, esponente dell’antiautoritarismo contestatario, profeta della spettacolarità integrale incipiente. Il 16 marzo, credendo di colpire il cuore dello stato borghese e di fornire un simbolo forte ad una rivoluzione considerata imminente, Mario Moretti e altri brigatisti prelevano Moro nel giorno stesso del giorno che avrebbe segnato l’ingresso del PCI di Enrico Berlinguer nella maggioranza. Nella sua ultima lettera ricorda «il Governo che m’ero tanto adoperato a costruire», rimarcando che si trova ad essere ostaggio e condannato anche a causa della chiusura della politica a quel possibile «scambio di prigionieri» [11] che avrebbe coinvolto soprattutto il leader brigatista Renato Curcio.\nLa morte del più significativo esponente della cultura della mediazione provoca un vuoto di potere che i membri delle bande armate non sono certo in grado di colmare, al quale provvedono i socialisti di Craxi, tra i pochi favorevoli a trattative. I Brigatisti esprimono un’irrealistica e intransigente pretesa di “assoluto” densa di matrici apocalittiche e religiose, per le quali va paradossalmente a finire che un governo con partecipazione comunista non offre garanzie alla realizzazione del comunismo in terra. L’appello del pontefice Paolo VI rimane inascoltato. La sinistra parlamentare è, definitivamente e in modo irrecuperabile, in preda allo smarrimento, e denuncia il complotto internazionale. [12] Se i responsabili materiali hanno ricevuto le loro condanne, i responsabili delle sconclusionate indagini furono in grande parte membri della Loggia P2, mentre all’abbondante letteratura sul ruolo di servizi segreti e CIA si aggiunge la storia dei documenti scomparsi. [13] Il gesto riesce tuttavia nel suo intento dove si evidenzia la paralisi dello stato, la sua lontananza della società civile e l’impraticabilità del suo ricambio interno. [14]\nSu un altro fronte, lo stesso anno si succedono anche tre papi: muore Paolo VI Montini, dopo appena trentatré giorni di pontificato scompare anche Giovanni Paolo I Luciani, e quindi viene eletto Giovanni Paolo II Wojtyla. Le vicende vaticane sono particolarmente decisive in un paese caratterizzato da una particolare tensione tra politica di governo e religione di stato, che dopo il Concilio Vaticano II sta andando a sua volta incontro a decisivi cambiamenti. I tre pontefici sembrano esprimere una spiccata dialettica. Il primo è un rigoroso tradizionalista, fortemente impegnato per la pace nel mondo e l’unità delle Chiese e delle fedi, consapevole che nel mondo il ruolo della Chiesa di Roma è ormai indebolito e che è addirittura invasa dai «fumi di Satana». Il secondo, pur se di famiglia socialista, è un’antimarxista e, per quanto aperto alla modernità, è ostile al potere della finanza, rappresentato nella Chiesa dal suo rivale card. Marcinkus, direttore della Banca d’affari nota come IOR. Il terzo, con raro ecumenismo, riesce a sintetizzare tutto questo: il papa polacco parlando di povertà e pace contribuisce al crollo dei paesi socialisti e apre alla globalizzazione, anche attraverso la gestione delle risorse dello IOR e in intima solidarietà con gli USA.\nPasolini aveva espresso l’idea che il tempo storico elaborato dal cristianesimo come provvisto di una “fine” era stato definitivamente importato dal mondo urbano: pertanto, in tale cultura collettiva e in continuo divenire la Chiesa, abbandonando definitivamente il potere, avrebbe dovuto trovare la propria sopravvivenza. La Chiesa, effettivamente, si allarga molto più in là delle periferie di Tormarancio e Tuscolano e, mentre mantiene accordi con paesi ricchi che non hanno più nessun bisogno di lei, cresce di autorità e consensi nei confronti del Sud del mondo. [15] Sotto il semiprotettorato americano l’Italia gode di un notevole arricchimento e di uno spiccato benessere, e tuttavia le zone d’ombra coinvolgono, oltre alla questione della sicurezza, anche il Vaticano. Il caso del banchiere Roberto Calvi, dal 1975 alla guida di un fitto intreccio di compravendite fittizie, si intreccia con le attività di finanziamento alle associazione anticomuniste internazionali fatte con i soldi della malavita a spese dei risparmiatori italiani. Le implicazioni di questi affari coinvolgono anche l’attentato a Woytjla del 1981 e la morte di Calvi, avvenuta l’anno successivo a Londra, rubricato ufficialmente come omicidio anche se privo di responsabile, rappresenta un altro snodo decisivo delle vicende repubblicane. [16]\nAi tempi di Pasolini, l’ignoranza vaticana e quella borghese impedirono lo sviluppo culturale. Dopo, mentre il mondo borghese-contadino si scava la fossa con la propria stessa bolsa rozzezza, religione e clero si ritrovano senza appeal in città in cui la trascendenza inizia a svuotarsi. Il Partito comunista, che aveva già perso l’egemonia culturale, inizia un’inarrestabile ed eterna disintegrazione. Negli anni 80 il bisogno d’ignoranza del popolo viene indotto e assecondato da nuovi paradigmi. Alla sezione si sovrappone la discoteca che quindi sostituisce la chiesa; la liturgia dell’effimero fornisce alla quotidianità forme di ecclesia più funzionali a potere, così come la fede verso la stabilità è minata da modelli d’instabilità fascinosamente eretici. Il grande capitale diventa deviante e dissipatorio, la logica del padre di famiglia e degli uomini in bombetta non gli serve più: al lavoro si sostituisce lo sciupo, al risparmio il gioco d’azzardo. La realtà si fa sempre più folle e la storia è travolta da processi che ne oltrepassano la capacità d’autocomprensione. I politici chiedono al “chierico” di dire sempre sì e il ruolo di chi fa professione di critica sociale è costretto a disperdersi. Troppo difficile chiedersi perché. L’intellettuale è crocefisso nel disprezzo sociale; i farisei dell’opinione seducono le masse. Tutto regolare.\n2. Lo spettacolo dell’illusione\nIl marcire italiota di egoismo, stupidità, incultura, pettegolezzo, moralismo, coazione, conformismo, giunge così a coniugarsi con una mutazione antropologica di carattere totalitario e violento; la propaganda televisiva verso uno stile di vita edonistico favorisce tanto la perdita della capacità di distinguere quanto la crescente massificazione: tutto questo poteva produrre solo un fascismo peggiore di quello storico. [17] Nel 1979 si accavallano nel paese attentati terroristici di gruppi di estrema sinistra, arresti di esponenti di Autonomia Operaia e di intellettuali, la sconfitta elettorale comunista; l’anno successivo, sotto il governo Cossiga, si verificano la strage di Ustica, dove un jet dell’Itavia viene probabilmente abbattuto in uno scontro tra Libia e America, e la strage della stazione di Bologna, che potrebbe essere stato realizzata proprio come diversivo verso quanto accaduto nei cieli di Ustica; a corredo, troviamo il consueto corredo di logge massoniche e servizi segreti deviati, morti misteriose e indagini inconcludenti. [18] Sempre nel 1979, il quarantatreenne Silvio Berlusconi, nominato cavaliere del lavoro due anni prima per la sua attività edilizia, fonda la società di commercializzazione di programmi televisivi Reteitalia e investe 10 miliardi di lire in uno stock di 325 film, in gran parte americani, prodotti dalla società cinematografica Titanus.\nConsapevole dell’importanza pubblicitaria già dai tempi della sua tesi di laurea in giurisprudenza, Berlusconi va alla conquista della media industria contattando gli inserzionisti in proprio, in modo difforme da come faceva l’allora monopolista Sipra, e fonda anche l’agenzia Publitalia 80. Inizialmente diffonde i programmi sul territorio nazionale attraverso l’uso di videocassette, inserendo preventivamente gli spot; successivamente si dedica agli acquisti dei personaggi Rai, di cui il primo è la star dei quiz Mike Bongiorno. Tra le inevitabili protezioni di cui dispone c’è quella offerta dalla loggia massonica deviata P2, di cui ha la tessera n. 1816; negli elenchi è inserito alla voce industriali, ma negli appunti privati di Gelli figura alla voce “Informazione e mezzi di controllo di massa.” [19].\nLe trame della P2, diretta da Licio Gelli e impegnata in un articolato “Piano di rinascita democratica” che comporta la ridefinizione di tutti gli equilibri di potere, sono scoperte nel 1981 nell’ambito delle indagini sul crack della Banca privata italiana di Michele Sindona e preparano la normalizzazione che arriva a compiersi proprio con Berlusconi. Il cavaliere, da magnate televisivo, diventa influente politico nel 1993 durante la campagna di azione giudiziaria Mani Pulite della Procura di Milano, che pur non coinvolgendolo personalmente porta all’eliminazione dei suoi referenti politici e lo espone ad enormi problemi di solvibilità finanziaria. [20] Il ciclone che doveva ripulire l’Italia si risolve nell’affondo del capitalismo di stato e nella formulazione di un nuovo ceto dirigente particolarmente conforme ai piani del Nuovo ordine globale sorto con la prima guerra in Iraq del 1991. Finisce l’unità politica dei cattolici e si arresta la sinistra non marxista socialista, ma entrambe le esperienze si diasporizzano in tutti gli schieramenti. Tuttavia, l’assenza di un centro fa mancare la “cozza” che depura i liquami dell’ecosistema politico italiano, e infatti elementi fascisti, liberisti e localisti diventano costitutivi, polarizzandosi anche per effetto di una controversa riforma elettorale.\nLa Democrazia Cristiana viene travolta, più che dai processi giudiziari, da un’annosa crisi interna e dall’insorgere di nuovi equilibri internazionali; il suo potere era comunque forte come quello espresso da Mussolini e poi anche da Berlusconi: privo di un’opposizione effettiva e risolutiva, senza avversari di fatto. Il PCI, destinato ad innumerevoli cambi di nome e coinvolto in una progressiva e irrimediabile implosione, in cui non solo si depura di ogni elemento di filosovietismo ma perde ogni apparenza di sinistra, non recupera più alcuna egemonia e anzi fa scempio tanto di Gramsci quanto di tutto quanto lo procedeva e lo seguiva. Addirittura, un Massimo D’Alema arriva a proteggere il cavaliere suo avversario sulle questioni e nei momenti più delicati, quali la perdurante questione del conflitto di interessi e i rischi concreti di carcere. Il discorso complessivo si appiattisce per un condizionamento che, oltre a quello diretto esercitato nella formulazione di clientele e connivenze, coinvolge anche l’inflazione di posizioni ossessivamente legalitarie e stataliste. [21] Tutto ciò fa comprendere che una critica dell’esistente che coinvolga il livello etico quanto quello culturale, è come minimo indispensabili, ma deve essere compiuta con strumenti più affilati di quelli offerti dalla vaga indignazione o dal sordo risentimento.\nContinuiamo ad osservare il mondo: strano a dirsi, anche l’Italia ne è parte. Per effetto dei numeri, oppure per comodità storiografica, spesso negli interstizi tra i decenni è possibile registrare cambiamenti decisivi, e il 1979 sembra particolarmente cruciale. In Iran scoppia la rivoluzione islamica, e gruppi di universitari occupano le ambasciate e tengono per circa quindici mesi trenta americani in ostaggio per costringere gli USA a consegnare lo scià; infine, prende il potere un teologo già esiliato in Francia, l’ayyatollah Khomeini, riconosciuto quale portavoce della teofania dell’Imam nascosto. In Inghilterra va al governo la conservatrice e ultraliberista Thatcher, che taglia le spese sociali e rilancia il ruolo dei privati; negli USA è eletto presidente il repubblicano Ronald Reagan, ex attore, già governatore della California e fervente evangelista, che demolisce gli interventi statali nell’economia fino ad allora tipici della politica americana. L’Afghanistan è invaso dalle truppe sovietiche. In Nicaragua c’è la rivoluzione sandinista. Mentre il vertice di Vienna stipula un accordo tra USA e URSS sulla limitazione degli armamenti e in Pennsylvania c’è un disastro nucleare, la NATO decide l’istallazione degli euromissili.\nSempre nel 1979 Israele restituisce all’Egitto la penisola del Sinai, occupata durante la Guerra dei Sei Giorni del 1967, in cambio del riconoscimento egiziano del diritto all’esistenza della nazione ebraica; gli altri paesi arabi criticano l’Egitto e negli accordi non è fatto nessun accenno alla questione palestinese e alla divisione di  Gerusalemme. L’anno precedente, alla Casa Bianca Begin e Sadat avevano firmato il trattato di pace di Camp David, voluto dal presidente Jimmy Carter, democratico ma evangelista a sua volta, che perde la rielezione a causa degli eventi in corso in Iran. Begin è il primo politico di Israele, stato nelle intenzioni originarie laico e secolare, a coltivare l’alleanza con i tre leader più conosciuti dell’evangelismo militante, Jerry Falwell, Billy Graham e Pat Robertson, consolidando quindi il legame tra Israele, ebraismo e fondamentalisti cristiani. In un vorticare di eventi spesso contraddittori non soltanto uomini di fede come Wojtyla e Khomeini, ma anche personaggi politici come Reagan e la Thatcher dichiarano che il loro potere proviene da Dio, e come in un rito di fondazione arcaico tagliano la gola alle legittimità illuministiche con modi da stregoni. [22] Tuttavia, questo stesso potere si esprime all’interno di forme e istituzioni nate dall’illuminismo, che a loro volta dimostrano tutti i loro limiti, derivati dall’aver accantonato la capacità di pensare il pensiero per porsi ad esclusivo favore dell’imperativo di guidare la prassi. [23]\nIn una società laica e secolarizzata dominata da un pensiero integralmente trasfuso nelle cose, paradossalmente accade che fondamentalismo e spettacolo siano intimamente legati: ci aiuta a comprenderlo Debord, il critico decisivo della «società dello spettacolo», dove ci segnala che «lo spettacolo è la ricostruzione materiale dell’illusione religiosa» [24]. Facendo qualche passo indietro nella storia delle immagini, nel 726 papa Gregorio II, opponendosi al tentativo di riforma iconoclastica dell’imperatore bizantino Leone III, aveva affermato la legittimità di venerare le immagini «come Dio in terra», argomento che per il II Concilio di Nicea del 787 si esprime con la conformità dell’iconofilia alla natura di Cristo quale Dio incarnato. Se il dogma dell’incarnazione costituisce quindi la base remota del culto delle immagini, le ortodossie religiose hanno sempre arginato l’idolatria riconoscendo loro particolari forme di devozione.\nTuttavia, più di un millennio dopo la lotta iconoclasta, il mondo secolarizzato e le sette neo-protestanti riescono in qualche modo a giustificarne l’antica ferocia, laddove senza andare troppo per il sottile nel 1979 a nome della Christian Broadcasting Network (CBN) il telepredicatore Pat Robertson e il regista Gerard Straub pianificano addirittura le riprese della Seconda Venuta di Cristo, ponendosi l’assurdo problema del _«riverbero» _di luce dell’aureola. Il complesso argomento della Parusia viene ridotto alle forme di un millenarismo tecnologico e si precisa in stretta connessione con le modalità di diffusione dell’evento all’interno di una struttura concentrata e fortemente controllata capace di rispecchiare la “divinità” della sua natura senza essere messa in discussione. Inoltre, la questione si definisce rispetto al problema della luce dell’aureola del Cristo, cioè nell’uso delle tecniche di ripresa più appropriate: in altri termini, l’accento è posto su argomenti di innovazione tecnica e di persuasione comunicativa.\n3. Riverberi del vuoto\nSe gli evangelisti sono convinti che la televisione realizzi il precetto «andate e ammaestrate tutte le genti» (Matteo _28, 19), ad incarnarne l’aspetto di controllo ideologico è il demenziale individualismo spinto del “Drive In”, arma vincente dell’egemonia sottoculturale berlusconiana e della visione del mondo diffusa dagli “intellettuali organici” della scuderia Fininvest. [25] Innovazione tecnica e persuasione comunicativa rappresentano il nucleo della prassi e dell’ideologia berlusconiana non soltanto per ragioni di stile o di guadagno: è esattamente qui che possiamo trovare gli aspetti fondamentalisti nel suo potere, non certo in una convenzionale affiliazione al cattolicesimo. A prova di questo, all’inizio della scesa in campo del 1994 Berlusconi rilascia questa sibillina affermazione: «Non amano l’America quelli che non amano la televisione». La frase fa comprendere che il fenomeno non riguarda soltanto il personaggio e l’Italia, ed è quindi necessario sia osservato al di là delle due scimmie note come berlusconismo e antiberlusconismo, pur chiamando in causa le caratteristiche di cinismo e offesa tipiche del «popolaccio italiano»_ e la cronica assenza nel paese di una società civile, elementi citati nella celebre denuncia compiuta da Giacomo Leopardi nel 1824. [26]\nAl nostro povero popolaccio piace farsi illudere dal mito dell’uomo forte e carismatico, che trova in Berlusconi un depositario particolarmente devoto, il cui ricorso alla terza persona per parlare di sé sembra davvero degno di un Messia. E il colpo più disinvolto alle legittimazioni illuministe è compiuto dal cavaliere ai tempi della sua prima legislatura, quando definisce colui che è «scelto dalla gente» come «Unto del Signore» [27] e pertanto come eletto da Dio. Nessuno si scandalizza troppo, né il popolaccio, da sempre abituato ad essere dominato in base ai motivi più bizzarri, né la Chiesa, che grazie a papa Wojtyla conosce un’enorme espansione mediatica mentre fornisce un decisivo contributo al crollo del socialismo reale, esprimendosi quindi in sostanziale accordo con il virulento anticomunismo berlusconiano.\nLa somiglianza tra l’oratoria del capo di Forza Italia e quella dei telepredicatori tocca il suo apice nelle convention, eventi carichi di suggestioni messianiche. È però anche legittimo chiedersi se la stretta aderenza di Berlusconi alle posizioni americane non sia stata funzionale a cercare di ottenere il monopolio sulle riprese di una Parusia trattata dal popolare telepredicatore americano Robertson senza riguardo alcuno per ogni seria argomentazione teologica, così come il leader italiano dimostra maggiore interesse per la comunicazione piuttosto che per la politica, la quale, conformemente al trionfalistico “pensiero unico”, viene comunque gestita riducendola all’economia. Gli italiani, già abituati a votare tappandosi il naso, cominciano anche a chiudere gli occhi, mentre Berlusconi nel realizzare il primo colpo di stato mediatico e “post-politico” del mondo conosciuto si pone come «avanguardia dell’oblio». [28] Come l’aureola di Gesù sotto le telecamere, l’Italia si riduce negli equilibri internazionali ad un riverbero di altri poteri. Spettralità e clonazioni sono alcune delle sue forme.[29]\nLe riprese televisive della Seconda Venuta di Cristo e l’assimilazione di un affarista come Berlusconi ad una figura messianica trovano la loro legittimità più prossima, pur se al di là delle intenzioni, nel “pensiero debole”. Per Gianni Vattimo, in un generale ed euforico contesto d’emancipazione delle minoranze e di crescente società dei servizi che caratterizza gli anni tra 80 e 90, in una pluralizzazione e un’oscillazione generale che rende impossibili prospettive assolute sul mondo, l’informazione diffusa va a rappresentare l’autocoscienza compiuta di un’umanità capace definitivamente di prescindere dalla razionalità del mondo, cioè dalla metafisica e dalla scienze. Nietzsche ha evidenziato che la centralità del logos non è più paradigmatica: occorre ora comprendere l’articolazione delle verità locali.\nLaddove esperienze come la diretta televisiva riducono la storia ad un piano di simultaneità, l’autotrasparenza presunta del media sembra demistificarne i meccanismi di dominio, rivelando piuttosto un’aspetto affabulatorio capace di svelare il carattere “plurale” dei racconti. La “comunità” stabilita dalla comunicazione assurge quindi a soggetto trascendentale e la società stessa si costituisce come “soggetto-oggetto” e quale sapere riflessivo, mentre l’esigenza di una “assolutezza dello spirito” si mantiene all’interno di un discorso pluralista capace di erodere il principio di realtà e condurre a definitivo declino la trascendenza metafisica. Di tale processo, che secondo Vattimo con molte contraddizioni prima vanifica la razionalità del reale e poi realizza la dialettica hegeliana, è posto in inciso l’aspetto marxista, strutturale e alla lunga determinante, cioè che il controllo del potere economico è ancora nelle mani del grande capitale. [30] In breve, la tesi di Vattimo rappresenta una clamorosa fonte di equivoci.\nCon involontaria ironia Debord aveva già evidenziato che lo spettacolo di cui si compone la società nasce dalla «realizzazione tecnica» _della «debolezza» del pensiero filosofico, incapace di superare la teologia e dominato dalla scissione tra soggetto e oggetto, dalle categorie basate sul senso della vista e dall’incessante spiegamento della razionalità tecnica, dove afferma che la realtà vissuta si riduce ad una rappresentazione e si degrada in universo speculativo: insomma, lo spettacolo «non realizza la filosofia, filosofizza la realtà.»_ [31] A beneficio di Vattimo si può dire che l’esperienza televisiva a cui fa riferimento, alla quale aveva concretamente contribuito, era stata quella con cui nelle speranze dell’Italia repubblicana si cercava di trasmettere una cultura ad un paese ancora in fase di unificazione, proseguendo con un nuovo supporto tecnologico l’opera intrapresa dalla monarchia e dal fascismo, rimasta sostanzialmente incompiuta. La televisione di stato, servizio pubblico dal solido impianto professionale, attenta alle esigenze didattiche oltre che a quelle di svago, conosceva spazi appositi per la poesia e offriva argomentate tribune politiche, e in cui la pubblicità costituiva perlopiù il pretesto per le sceneggiature di _Carosello_, spesso autonome rispetto al prodotto di riferimento.\nGià dall’inizio degli anni 80 Berlusconi, forte della protezione dell’allora potente Craxi e della mancanza di un quadro legislativo, entra nel nascente pluralismo italiano e lo distrugge, acquisendo piccole emittenti libere locali che rilancia livello nazionale riorganizzandole secondo criteri commerciali. Il suo monopolio nella televisione privata è ratificato nel 1990 dalla legge Mammì, mentre i suoi programmi hanno già costretto la televisione di stato ad una concorrenza al ribasso. Il cavaliere ha notevolmente rafforzato le condizioni di una legittimità “informazionale” molto più efficace degli strumenti della propaganda tradizionale, privando la democrazia della capacità di controllo sul potere politico ed estendendo molto al di là dei rimedi disponibili la portata delle preoccupazioni di Popper sui pericoli insiti negli usi della televisione. [32] Nelle forme più popolari e corrotte di giornalismo sulla notizia prevale il comunicato d’agenzia, la linea editoriale si adatta alle pretese dello sponsor e tutto ciò è ricoperto di un sordo incanto luccicante quanto squallido. La mistificazione è talmente radicale da inibirne la possibile decodifica, al punto che anche nella controinformazione la considerazione critica delle fonti è azzerata da un dibattito pubblico ridotto ad impero della chiacchiera e dalla strana autorevolezza del sentito dire.\nI processi di culturalizzazione si accompagnano alla caduta della netta distinzione tra realtà e immaginazione; mentre iniziano gli anni 90, Mario Perniola li indaga secondo una direzione che diversamente da quella del pensiero debole cerca una presa diretta tra pensiero e società. L’ossessione e la «dittatura dell’attualità» dei media sono quindi criticati in quanto esprimono continuità con il primato dell’atto stabilito dalla metafisica aristotelica, che misconoscendo il possibile come pura contingenza conduce a configurare Dio esclusivamente quale sostanza, atto puro, privo di materia e potenzialità. L’attualità non è quindi l’esperienza del presente quanto il suo perenne svanire e non rappresenta mai niente di nuovo ma configura un riciclaggio continuo. Il media televisivo non si riferisce a modelli di razionalità ma agisce attraverso meccanismi simili a quelli di derealizzazione, dislocazione e ricombinazione descritti da Freud per la formazione dei sogni. La televisione in qualche modo sarebbe il sogno da cui siamo sognati e pretende, come notato da Lacan rispetto alle patologie psicotiche, di risolvere la realtà tutta rifiutando altri “ordini simbolici”, confinando ogni evento ad un tempo reale brevissimo e senza memoria dove ogni messaggio è omologato in un unico registro e tutto è interscambiabile. [33]\nL’individuazione di un regime di storicità segnato da una “comunicazione”, che assomiglia allo “spettacolo integrato” di Debord nel nascondere le identità, e al contempo caratterizzata dall’esigenza di annullare di continuo ogni contenuto [34] permette a Perniola di individuare un nesso preciso e sorprendente tra l’azione di Berlusconi e le promesse del Sessantotto, entrambe segnate da un vitalismo esagitato e da un trionfalismo farneticante. L’analisi è articolata in maniera piuttosto plausibile laddove lo scempio del sapere e delle istituzioni è stato compiuto con una manovra a tenaglia che ha visto un potere incapace e antagonismi sterili fare a gara di incompetenza. [35] Un limite alla posizione è laddove si dimentica che le frange più interessanti della cultura nata dalla contestazione hanno espresso l’esigenza di un’integrità anticonsumista e di condivisione sociale in netto conflitto con i criteri di abuso e privatizzazione messi in gioco da Berlusconi prima nelle sue televisioni e poi con l’azione di governo, espressasi anche in campo specificatamente culturale. [36] La dozzinalità berlusconiana non ha niente a che vedere con l’eccellenza delle avanguardie popolari forniteci soprattutto dalla musica, dal cinema e dal fumetto in numerose stagioni, per quanto queste possano avere avuto in alcuni casi toni stereotipati e essere state più di normalizzazione e regressione che di lotta e crescita; è invece riconducibile ad un clima culturale di cui Berlusconi è parte che attualmente per mantenere il proprio potere iconico tutti i fenomeni pop, “frikkettoni” compresi, rischiano l’estremo fino al grottesco, mentre a livello politico non riesce a proporsi un movimento minimamente capace di uscir fuori dalla minchioneria.\nIn questi spostamenti del logos, il riverbero dell’aureola di Cristo sotto i riflettori può essere visto come l’immagine di un trascendimento corrotto costretto a svolgersi immanentemente al capitalismo trionfante: è il grande spettacolo dell’universo mediatico che guarda se stesso, per cui sono condizioni imprescindibili riflettori e capacità di assorbimento dei supporti di ripresa, pellicole od altro. In altri contesti, un’irradiazione luminosa di tale tipo indurrebbe semplicemente a pia devozione, ma possiamo leggere McLuhan dove dice che il “messaggio” si costituisce sul “media” in modo da comprendere che forse alla “diretta dell’Apocalisse” siamo stati avvezzi già dallo stabilirsi stesso dei mezzi di comunicazione di massa, seppure in modi banalissimi. In qualche modo ha quindi ragione l’evangelista Pat Robertson, ma non perché sia costituiva alla televisione una rivelazione divina: piuttosto, sembra evidente la sua capacità di spalancare nella propria insignificanza un orrore colossale, un vuoto senza nome. Tale azione coinvolge anche altri mezzi di comunicazione di massa, come il cinema, con le platee terrorizzate dai treni in corsa dei primi esperimenti dei Lumière, la radio, con la celebre narrazione di Orson Welles dell’invasione extraterrestre e il panico collettivo che ne conseguì, e anche Internet, la cui esperienza effettiva non permette più nessun gretto ottimismo, ma induce ad una massima vigilanza.\nHa quindi ragione quel pazzo telepredicatore, però a rivelarsi non è il divino con i suoi consueti attributi, ma qualcosa di più “terribile”, oltre il “sublime dinamico” determinato secondo Immanuel Kant nella nostra disposizione d’animo dalla visione dei grandi sconvolgimenti [37] e più in là del “numinoso” per Rudolf Otto alla base delle religioni e tipico della nostra reazione a qualcosa assolutamente non razionale e privo di connotazioni etiche, non spiegabile per concetti. [38] Il “terribile” che i media possono rivelarci si configura in modi immediati come qualcosa di non desiderato e non desiderabile, una sorta di male assoluto, impossibile da gestire nei termini del presunto mondo reale; della sicurezza di questo reale i media si fanno garanti mantenendo l’amministrazione dell’immaginario e contendendo la gestione della convivenza alla politica, la quale a sua volta incrementa il controllo sull’informazione. Questo vuoto, in qualche modo è quella stessa realtà che i media hanno rimosso dalla nostra considerazione: forse, il nostro attualissimo Messia è proprio questo vuoto, che proclama definitivamente il proprio potere con il crollo delle Torri gemelle dell’11 settembre 2001 e con le Guerre globali conseguenti.\n3. Umori dalla piazza glocale\nIl 20 luglio 2001 a Genova l’incompetente gestione dell’ordine pubblico durante la manifestazione No global contro il G8 provoca 400 feriti, un morto e il definitivo azzeramento del dibattito politico. Wikileaks ci avvisa che l’ambasciata USA, a cui non sfugge il modo pretestuoso e raffazzonato di organizzare il vertice, emanazione di una politica poco lungimirante e concentrata su piccole cose, si preoccupa di avvertire il Dipartimento di stato, che aveva esplicitamente parlato di «abuso dei diritti umani», di non criticare troppo Berlusconi e l’operato della polizia italiana per non fornire argomenti ad un’opposizione ancora più labile del governo. «Il rapporto non è difendibile e consistente come avrebbe dovuto essere. Noi non vogliamo che una situazione già delicata sia resa peggiore dall’appoggio del governo degli Stati Uniti alle accuse del centro-sinistra ad un governo relativamente popolare […] D’ora in poi, a torto o a ragione, proclameranno il sostegno degli USA al loro punto di vista […] Noi non siamo in grado di controllare il tono dei resoconti giornalistici e, come già notato, le guerre dei media sono una prosecuzione della politica con altri mezzi». [39] Cambiano gli apparati bellici e le direzioni, ma lo spettro di Clausewitz continua in un modo o nell’altro ad agitare le varie forme di conflitto.\nDieci anni dopo, al tempo dei disordini seguiti a Roma alle manifestazioni del 15 ottobre contro un’umiliante riforma universitaria e un’inutile fiducia ad un governo esautorato, Berlusconi si ritrova a governare un paese a pezzi, con un parlamento spaccato, un’economia incapace di crescita, definitivamente impoverito nella sua cultura. Duecento-trecentomila di persone sono in piazza. La maggioranza prende visibilmente le distanze dalla fazione violenta e applaude, in maniera del tutto inedita, alla polizia, prendendo le distanze dai cento componenti di quello che non sembra un movimento acefalo, ma piuttosto una massa di acefali privi di movimento, per quanto dotata di un livello di addestramento e organizzazione di tipo militare. La situazione produce più di cento feriti, tra cui molti poliziotti, un milione di euro di danni, un fallimento collettivo.\nLa situazione generale è talmente grave che il potere giudiziario, pur convalidando gli arresti, rilascia dopo solo un giorno ventidue dei ventitré fermati alla manifestazione, che coinvolgono pure quattro donne e sei minorenni, responsabili di aver partecipato ad una caotica devastazione della città e ponendo quindi le premesse per la loro riabilitazione, contrapponendosi nettamente alle posizioni del sindaco di destra Alemanno. [40] I fermati, giovani senza futuro e con poche idee, che hanno agito con competenza tattica militare pur facendo a pezzi molte ragioni della stessa opposizione, già sono condannati a vivere in un paese profondamente mortificato dove persino il lavoro più vile sembra un miracolo, pressato dai biscazzieri della globalizzazione nel più provinciale dei modi. Un paese che esprime una politica interna depravata, dove i soldi spesi a puttane sono probabilmente superiori a quelli investiti in servizi, un paese autocolonizzatosi in riflesso di una politica estera schizofrenica, incapace e provinciale: questo è quello che sembra. Vediamo però fatti e retroscena.\nIl deputato PdL Giorgio Stracquadanio denuncia che nella circostanza ha pesato l’astensione di maggiori controlli da parte del ministro degli interni Maroni, sicuramente al corrente delle intenzioni di provocare disordini annunciate anche da un comunicato comparso sul sito di Indymedia, che aveva annunciato la necessità delle violenze di Roma come strumento insurrezionale atto a favorire la costituzione di un «governo provvisorio popolare». Il ministro, già da tempo in disaccordo con Berlusconi e forse anche intenzionato a far cadere il proprio stesso governo, quel giorno era a Varese, e da parte sua punta il dito su presunti infiltrati che fanno riferimento a diversi laboratori sociali antagonisti. [41] Oltre alle frange estremiste degli ambienti anarco-insurrezionalisti di tutta la penisola, ci sono gruppi di origine e connotazioni diverse, che uniscono situazioni per cui la risposta del potere è latitante, come la Val di Susa, a contesti esteri che stanno oltrepassando l’irrisolvibilità della crisi, quali la Grecia. Chi vuole comprendere l’accaduto senza limitarsi ad esprimere il suo sdegno deve rendersi conto che siamo di fronte ad una situazione difficile da interpretare secondo i criteri ordinari della capacità istituzionale di contenimento della violenza, o secondo l’idea semplicistica che la sua espressione faccia sempre il gioco del governo. Al di là delle congiure d’ogni tipo che possono essersi accavallate, è evidente che ognuno ha semplicemente fatto del suo peggio, come spesso capita ad un paese bravissimo a rovinarsi e denigrarsi da solo, e non serve una strategia internazionale per screditare la nazione come quella che il ministro Frattini denuncia, preoccupandosi comunque di distinguerla da un complotto. [42]\nUn paese che ha espresso una delle culture europee più raffinate sembra costretto a rimpiangere come modelli d’eccellenza anche esempi di incultura quali Mike Bongiorno, mentre i termini con cui costui era descritto nella celebre fenomenologia dedicatagli da Umberto Eco arrivano a descrivere qualsiasi addetto alla cultura dell’ex Belpaese: tenacemente impegnato ad esaltare il «valore della mediocrità» e a diffondere «la più indulgente delle religioni», che pone al livello di Dio gli stessi adoratori. [43] Un paese per secoli tra gli elementi strategici dello scacchiere mondiale è ridotto ad un «arcadia geopoliticamente irrilevante» che pur dovendo molto all’America ha perso l’opportunità di approfondire il rapporto. [44]\nBerlusconi, nonostante continui a fare l’amerikano, non solo mangia rigatoni che non smettono di sfidarlo: con disinvolta cafonaggine si esprime a favore di avversari degli USA, intrattenendo rapporti da “compagni di merende” con il primo ministro russo ed ex KGB Putin, pur senza fornire una direzione politicamente credibile al rapporto, [45] e con il dittatore della Libia Gheddafi, con cui le relazioni decisive rimangono quelle che il paese ha sempre avuto. [46] Tutto questo non è comunque certo attribuibile esclusivamente alla sua responsabilità: a livello geopolitico, i problemi riguardano una questione energetica destinata a scontrarsi con un empasse fortemente condizionato dall’ingerenza americana già dai tempi del caso Mattei, notevolmente intrecciato con le vicende dell’Iran, [47] mentre i toni generali sono inesorabilmente determinati dal clima della comunicazione che comunque il cavaliere sa coerentemente cavalcare coinvolgendo anche i suoi monomaniacali detrattori.\nAl di là di dicerie e presunzioni, Berlusconi non è onnipotente e non è stato solo, e nemmeno bene accompagnato, nel compiere lo scempio di un paese che troppo a lungo ha preteso di vivere oltre le proprie possibilità; tuttavia, nella storia della repubblica italiana è stato il premier più a lungo in carica e l’unico che abbia mantenuto l’intera legislatura, influenzando per circa un ventennio una nazione in cui i governi non durano il tempo di una gravidanza. Le gravi disfunzioni che caratterizzano il suo potere non si limitano all’enorme debito pubblico e sono emerse in tutta la loro ampiezza anche agli occhi del resto del mondo. Infatti, all’indomani della stiracchiata fiducia e dei disordini di Roma il New York Times considera Berlusconi «screditato, privo di una maggioranza in grado di funzionare. Non è una situazione che l’Italia può tollerare a lungo. Servono, e servono con urgenza, nuovi leader, nuove elezioni e uno stile di governo più onesto». Ripudiato dagli alleati più stretti come Gianfranco Fini, incapace di tenere insieme una maggioranza anche contro una sinistra azzerata, si rimarca che quello di Berlusconi è «un fallimento personale» e il suo «restare in carica ha estenuato l’Italia, indebolito il discorso pubblico, indebolito il governo della legge». [48]\nInsomma, il profilo di Berlusconi si avvicina a quello del Saddam Hussein prossimo alla rovina, un tiranno con cui non ha più senso trattare: ma forse, anche senza considerare il complessivo fallimento delle Guerre globali, il paese non è poi così importante da giustificare un intervento armato. Inoltre, lo spostamento degli equilibri geoeconomici verso l’Oriente e il Sud del mondo ha messo l’America di Obama nelle condizioni di abbandonare le pretese bushiane di dominio mondiale pur mantenendo, per quanto all’insegna del soft-power, l’imprescindibile ruolo di ispiratore, arbitro e garante di un mondo ormai composto essenzialmente di equilibri regionali. [49] A quale regione appartenga però il sub-continente italiano non è tanto chiaro. Le troppe contraddizioni e l’ormai evidente inadeguatezza porta l’opinione pubblica internazionale ad effettuare continui affondi, mai definitivi come possano sembrare. L’Economist realizza un titolo come The man who screwed an entire country [50] ed una lunghissima inchiesta; se questo lungo stupro conoscerà una soluzione, non potrà limitarsi al solo Berlusconi, ma dovrà estendersi a tutti coloro che anche nelle pseudo-opposizioni e nelle amministrazioni locali ne hanno permesso il radicamento: quasi certamente, in un paese che non ha ancora regolato i conti con la cosiddetta prima repubblica né tantomeno con il fascismo, questo non accadrà. Nessuna Norimberga, mai, per carità: siamo italiani, ci piace disprezzarci e non facciamo niente che possa concederci di smettere di farlo. [51]\nAnche le piazze italiane registrano un definitivo cambiamento di umori e il personaggio-Berlusconi sembra ormai ridursi ad essere semplicemente il buffone più quotato di tutti i tempi, ma è troppo facile risolvere tutto con il dileggio e pesa troppo il proverbiale ritardo con cui il paese affronta le proprie vicende. Il sussulto di dignità delle donne di “Se non ora quando”, impegnate il 13 febbraio 2011 a Bologna in una manifestazione che ha coinvolto tutte le categorie, è indice di un rifiuto della mercificazione che oltrepassa l’aspetto sessuale e comporta una critica alla competitività al ribasso a cui il contesto politico e sociale è ridotto. La presa di posizione sembra andare nel senso di una rinnovata decenza nazionale, aprendo ad una riscoperta delle ragioni culturali dell’Italia e fornendo un pur piccolo senso al centocinquantenario dell’unificazione. Tuttavia, più che movimenti effettivi, quelli odierni sembrano essere delle coreografie e, nonostante i contributi intellettuali non manchino, non riescono ad imporsi idee capaci di tener insieme l’esperienza collettiva e conferirgli una direzione.\nInfatti, in questa Italia piccola piccola, sembra davvero difficile, anche per molti lamentosi, rinunciare all’appiattimento dominante, ed è palesemente impopolare ogni idea di eccellenza, anche presso tanti che straparlano di cultura. Il pur ampio dissenso stenta ad emergere da ristagni demagogici e sembra davvero troppo debole e disperso: attaccarsi alla Costituzione, alla magistratura e a Dante è davvero troppo poco, soprattutto se anche negli ambienti apparentemente di opposizione la regola dominante è la clientela e laddove elaborazione, dibattito e intervento sono ovunque strozzati dalle onnipotenti esigenze di comunicazione.\nL’Italia, mentre si allontana insieme a tutta la vecchia Europa dalle nuove rotte dell’economia planetaria, rimane marginale rispetto agli equilibri europei e perde adesioni nei confronti di un mondo islamico e mediterraneo che non ha mai compreso fino in fondo, e non è però che sul fronte continentale vada meglio. Aumentano i profughi e quindi le croniche difficoltà di gestione dei flussi migratori, verso cui si esprimono le altrettanto inadeguate forme del rifiuto totale e dell’accoglienza indiscriminata. Le ambigue risposte diplomatiche dimostrano difficoltà dalle conseguenze ingestibili. L’ostentato cameratismo di Berlusconi con Gheddafi, gli accordi privilegiati per energia e armi, i rapporti di lungo periodo intrattenuti con tutti i governi travolti dalle sommosse arabe inauguratesi nel 2011 sono stati ripudiati piuttosto biecamente e molto facilmente, ma saranno piuttosto difficili da sostituire, con il rischio di essere brutalmente spazzati via dai cambiamenti in atto, semmai qualcuno li avesse notati.\n4. Dissoluzioni della reality-politik\nL’Italia trova il suo ponte verso il Nord Africa nella zona intermedia tra gossip mediatico e politica di palazzo, dove si gioca irresponsabilmente il destino di un paese che dalla commedia scivola verso il dramma. Ne sono segno le ridicole orge middle-class definite anche «notti da incubo» ormai celebri come Bunga Bunga [52] e ispirate proprio da Gheddafi. Se il fatto accelera il processo di volgarizzazione della notizia e il culto del gossip che sono una delle prime istanze del berlusconismo, nei loro aspetti più cochon vengono facciatamente spacciate come intrattenimento ricreativo e addirittura come ninna-nanna persino alle assemblee di cattolici, [53] tenuti in ostaggio a destra dalla lobby affaristica di Comunione e Liberazione, eppure in tempi non troppo lontani pronti a indignarsi per ogni minima folata di vento. E per quanto con il tempo «dismisura, abuso di potere, degrado» abbiano disgustato persino un esperto di laidume come l’ex talent-scout Lele Mora, esiste nell’entourage berlusconiano un «contesto di venalità, arrivismo e ambizione» [54] nel quale sono ancora eccessivamente minimizzati i legami tra spettacolo, prostituzione, politica e camorra emersi dalle inchieste di Napoli e Milano. [55] Gli eventi conferiscono ogni giorno che passa maggiore spessore alle parole di Veronica Lario, ex moglie di Berlusconi, che nella primavera 2009 aveva pubblicamente denunciato, oltre alle dubbie frequentazioni minorili dell’ex marito, anche il pericolo «che in questo paese la dittatura arrivi dopo di lui, se muore la politica come temo stia succedendo». [56]\nDopo diversi preliminari, nel maggio 2010 è calata al centro delle spericolate vicende sessuali di Berlusconi la sua dichiarazione alla questura di Milano, in cui afferma che la giovanissima e procace cubista marocchina Karima el Maharug, a tutti nota come Ruby Rubacuori, sia la nipote del leader egiziano Mubarak e che, seppur arrestata per furto e coinvolta in giri di prostituzione, debba essere rilasciata per essere affidata alla consigliera regionale Nicole Minetti, ex igienista dentale e cubista a sua volta. [57] Le indagini hanno in seguito accertato che la Minetti gestiva presso un condominio milanese un appartamento adibito ad una sorta di harem presidenziale, le cui favorite godevano di diversi benefici. [58]\nLa balla sulla “nipote di Mubarak” non era stata inventata per l’occasione ma comprendeva anche il progetto di fornire documenti falsi a Ruby. In conseguenza delle rivolte, Mubarak difficilmente può garantire alcunché in Egitto come altrove, e tuttavia le mistificazioni proseguono. Poiché all’epoca delle sue frequentazioni importanti la ragazza era minorenne, si è cercato di dimostrare che l’anagrafe possa essersi sbagliata di un paio d’anni nel registrare l’età della fanciulla, forse credendo che gli ospedali in Marocco non abbiano calendari. [59] Se alcuni giornalisti non hanno trovato migliori argomenti che fare di Ruby una povera vittima, la giovane marocchina ci aiuta a capire quanto vale ormai una “star” presenziando al ballo delle debuttanti a Vienna, da dove fa sapere che dal gentile premier ha avuto «solo del bene». [60]\nRuby Rubacuori annota nei suoi diari che il buon Silvio diceva di sé che «poteva ottenere tutto»; [61] tuttavia, nel 14 dicembre del 2011 Berlusconi presidente conosce un limite ed è costretto a dimettersi. Quale colmo d’ingiuria per uno che ha avuto la sfacciataggine di fondare un partito chiamato Forza Italia, poi trasformatosi nell’ancor più privo d’alternative Popolo delle Libertà, la piazza a Roma festeggia le sue dimissioni con sventolii di bandiere degne di una vittoria ai mondiali e sotto Montecitorio presenzia persino un’orchestra che suona l’Alleluja di Händel; dopo un anno, appena ricevuta una condanna a quattro anni per frode fiscale per la cessione di diritti televisivi, il cavaliere ritorna in campo provocando le dimissioni del premier Monti che, pur se a suo tempo da lui “scoperto”, ora gli si contrappone apertamente. Alle elezioni del 2013 registra una tenuta sorprendente, ma per le enigmatiche resistenze del neopolitico Beppe Grillo, “clone cattivo” del cavaliere nel quale la fascinazione comunicativa esprime tensioni di impronta catara, e quindi animate dalla pretesa di essere esclusivo detentore della purezza, nasce con il governo Letta lo strano ibrido PD-PdL, realizzando così nelle forme più impoverite possibili il governo di larghe intese che il paese aveva sempre evitato.\nA giugno il dibattimento sul caso della ragazza marocchina procura a Berlusconi una sentenza che incrina un potere forse già giunto alla deriva, ma ormai estremamente diffuso, e per cui la condanna commutata dal giudice Ilda Boccassini, sua antica rivale, esprime più il contrapporsi di magistratura e politica che la capacità di questa di darsi delle regole o di rinnovarsi, laddove anche l’attuale configurazione del potere giudiziario non è affatto garanzia di processi equi e procedimenti equilibrati. Infatti, per far emergere in maniera decisiva da qualche magagna ormai il cittadino preferisce rivolgersi al Gabibbo, pupazzone rosso indefessamente dedito alle cause impossibili, prodotto proprio dalle televisioni Fininvest.\nCom’è nella migliore tradizione di certi varietà, nella reality-politik italiana regna l’oscenità seppur in forme ipocrite, mentre visto dal resto del mondo il paese acquisisce un profilo a dir poco grottesco, lontano da ogni idea di sovranità. Per fare un confronto storico, sembra diplomazia sottile la discussa “pornocrazia” che caratterizzava la nobildonna Marozia e i poteri romani medievali, versione hardcore degli interessi erotico-politici a lungo presenti nei disegni dinastici di portata internazionale. [62] Inoltre, se la letteratura anticonformista ha dato interpretazioni piuttosto scabrose della tendenza degli uomini potenti a scaricare le tensioni in perversioni innominabili, nelle narrazioni le nefandezze messe in gioco non arrivavano ad interferire con gli interessi di stato. Infatti in Royal Blood, storia a fumetti del nichilista detective-mago John Constantine scritta dall’irriverente Garth Ennis e crudamente disegnata da William Simpson, la presenza nel corpo del principe Carlo del demone di Jack lo squartatore non crea troppi problemi alla corona non soltanto perché la famiglia reale non ha mai fatto altro che «nutrirsi del sangue del popolo», ma anche perché nel farlo non dimentica l’etichetta. [63]\nIn Italia invece, mentre si continua ad ostentare l’occidentalità dei princìpi e a godere di democraticissime elezioni, lo stile delle élite delle corti di potere si avvicina a quello che si immagina sia proprio ad un sultanato in mille e una notte di feste, imitando i dirimpettai mediterranei negli stereotipi più scontatamente folkloristici. Nel “popolaccio” qualcuno è felice così, ma non per amore di democrazia. La sfacciataggine con cui si palesa la straordinaria capacità di corrompere persino le prostitute si accompagna a cambiamenti che incidono sul lassismo italiota nel modo peggiore, verso una direzione ad un tempo più frigida e più troiesca, comportando un prezzo da pagare piuttosto alto.\nIl capitalismo attuale non produce semplici puttane, ma escort: non donne del popolo che vivono miseramente del loro corpo, ma fiere alleate degli aspetti più sottilmente strategici del potere, con un corpo costruito su misura. La suggestiva indicazione di J. G. Ballard su una democrazia ridotta al consumismo e alle public relation, insomma ad «andare a prostitute» [64], si sta realizzando e dobbiamo pure farcela piacere: ma non tutti possono avere tale attitudine, e forse qualche idiota ancora crede davvero che sia proprio la capacità di relazionarsi a costituirci quale individui, ritenendo inoltre valga la pena di impegnarsi per una vita degna di essere vissuta, piuttosto che ridurre ogni cosa alla misura del denaro.\nLa Chiesa intanto procede il suo cammino, e attraversa i decenni con la sua disinvoltura millenaria. Il lungo e influente pontificato di Giovanni Paolo II arriva a chiudersi nel 2005, nel pieno delle guerre globali in Medio Oriente, delle quali il pontefice per primo contesta la legittimità, incrinando definitivamente l’alleanza tra USA e Vaticano. La Chiesa resta tra i rottami del muro che ha contribuito ad infrangere e, mentre inizia a volgere la sua critica al capitalismo, all’individualismo e al relativismo, potenti e impotenti del mondo si convincono per davvero che la storia finisca nel giocarsi tutto nella lotta per il «riconoscimento». [65] Mentre la più antica istituzione del mondo sembra ormai esangue, le inedite circostanze dell’abdicazione del raffinato filosofo e teologo tedesco Benedetto XVI Ratzinger [69] permettono un sorprendente rilancio della credibilità vaticana e favoriscono l’elezione dell’argentino Jorge Mario Bergoglio come papa Francesco, alla cui arguzia tipicamente gesuita spetta il compito di rinnovare le gerarchie interne e rilanciare l’influenza della Chiesa [70]. Il liberismo ha fortemente contagiato il Vaticano, alle prese con una difficile gestione della corruzione interna che rende imprescindibile la risoluzione degli scandali legati soprattutto alla gestione dello IOR, ai cui arresti eccellenti la Santa sede risponde rendendosi disponibile a collaborare alle indagini, [66] e agli abusi dei preti pedofili, per il cui approvigionamento è denunciato anche il coinvolgimento di una lobby gay vaticana, [67] che però a sua volta sembra essersi già installata proprio nel controllo dello IOR. [68]\nAl Vaticano occorre tanto rafforzare il dialogo con le altre religioni quanto contrastare l’influenza delle sette neoprotestanti [71] e le forme di neo-oscurantismo poco inclini alle distinzioni ma ossessionate dalla normativizzazione quali quelle espresse dagli omomatrimoni, [72], da parte loro più intenzionate a celebrare il trionfo dell’edonismo consumistico piuttosto che esprimere la necessità di rivedere le disposizioni sulle unioni civili. La sfida che attende Bergoglio è quella di ricucire il potere sacrale espresso dalla Chiesa con una condizione umana sempre più laicizzata e secolarizzata, conciliando la fede popolare ispirata di Woytjla con l’idea di “minoranza creativa” indicata da Ratzinger. [73] La millenaria macchina cattolica, ancora più internazionale soprattutto nel Sud del mondo e sempre potente seppur piuttosto isolata, sembra dotata di maggiore dinamismo dell’ancor giovane stato italiano: questa volta, la sua influenza potrebbe permettere al paese di risollevarsi dagli effetti di una corruzione generale, verso la quale la giustizia laica sembra essere incapace di ogni risoluzione possibile, pur essendo destinata ad intromettersi in una politica insufficiente a se stessa e così alimentare un populismo da cui dovrebbe essersi liberata. [74]\nBerlusconi è stato l’esponente principale di una cultura dello sciupo e dell’impunità che, interpretando le esigenze del mondo del lavoro meglio dei suoi oppositori e tentando di mantenere alto il tenore di vita del paese, ha contagiato linguaggio, modi e colori di una società dimostratasi incapace di elaborare qualsiasi modello alternativo convincente, anche perché egli rappresenta indubbiamente l’erede delle sue tradizioni più discutibili. Infatti, la rimozione della realtà che permette ad un politico di eludere la giustizia non dipende soltanto dalla pretesa di sostituire il conflitto con la pacificazione [75] ma affonda nella tradizione di silenzi e sangue dello stragismo, rimossa dalla nostra memoria come del resto tutta la nostra storia. È anche la persistenza di tale patologia a permettere al cavaliere un’ascendente su una consistente componente della popolazione che non tramonterà di fronte a nessuna turpitudine, a nessun giudizio, a nessuna condanna, e che non ha nemmeno bisogno della rifondazione di Forza Italia per mano della figlia Marina, passaggio di potere dinastico inevitabile nelle condizioni del potere in Italia. Probabilmente non si verificherà neppure l’opportuna rieducazione dell’elettorato-spettatore, lobotomizzato al punto da essere diventato incapace di dare valore ad altro che idiozie, in quanto questo rappresenta esattamente il prezzo da pagare per la governabilità, così come il mantenimento della macchina della propaganda berlusconiana è stato uno dei motivi principali dell’estrema cautela con cui il cavaliere è stato trattato da tutti gli interlocutori, anche da quelli apparentemente più in opposizione.\nOccorre una nuova cultura, ma nessuno sembra volerla se non a frasi fatte oppure a furia di digitazioni compulsive, per quanto un rinnovato uso della capacità critica e nuovi patti di lettura sono pratiche che trovano modo di diffondersi anche in rete, rispondendo al bisogno primario di chiedersi perché. Se ogni tipo di funzione intellettuale è ormai del tutto estromessa dalla pratica del potere, per il lavoro intellettuale si aprono tanto inedite prospettive di documentazione e analisi quanto la definitiva possibilità di ridiscutere ruolo e autonomia e quindi stabilire un proprio potere, laddove chi lo raccolga si sappia svincolare dal vizio di giustificare ideologicamente le malefatte altrui e sia davvero in grado di rispondere alla realtà e non a frasi fatte. Tali esigenze sono particolarmente necessarie laddove esiste concretamente il rischio che, anche indipendentemente dagli esiti delle vicende giudiziarie, un’eventuale prossima fine di Berlusconi si accompagni all’ennesimo ipocrita autoassolvimento del paese, che così potrà avere un’ulteriore ragione per continuare a disprezzarsi.\n•\n[1] Procedimenti penali a carico di Silvio Berlusconi, Wikipedia, aggiornamento 14.07.2013.\n[2] Ruby bis: 7 anni a Mora e Fede, 5 a Minetti. Atti di Berlusconi e legali in Procura, «la Repubblica» 19.07.2013.\n[3] Andrea Signorelli, Processo Mediaset. Berlusconi si arrende: “La Cassazione decida il 30 luglio”, PolisBlog, 23.07.2013.\n[4] Sentenza Berlusconi, i costituzionalisti si oppongono allo “pseudoaventino”, «Corriere della Sera» 15.07.2013.\n[5] Berlusconi sta cercando un paese straniero in cui soggiornare dopo le condanne, «Today 9.07.2013.\n[6] Pier Paolo Pasolini, Che cos’è questo golpe?, in «Corriere della Sera» 14.11.1974, come Il “romanzo’ delle stragi, in Scritti corsari (1975), Garzanti 2008, pp. 88-93.\n[7] Paolo Biondani, Freda e Ventura erano colpevoli, «Corriere della Sera» 14.04.2004.\n[8] Sandro Provvisionato, Misteri d’Italia, Laterza, Roma-Bari 1993, pp. 49-81; 102-123; 140,151.\n[9] Remo Bodei, Il noi diviso, Einaudi, Torino 1998 pp. 101.\n[10] Mario Perniola, Berlusconi o il ’68 realizzato, Mimesis Milano 2011, passim.\n[11] Aldo Moro, Lettera del 31.03.1978, in La democrazia incompiuta, Editori Riuniti, Roma 1999, pp. 211-112.\n[12] Beppe Lopez, Preoccupazione nella sinistra “è un complotto internazionale”, «laRepubblica», 17.03.1978\n[13] Sandro Provvisionato, Misteri d’Italia, cit. pp. 177-191.\n[14] Remo Bodei, Il noi diviso, cit., pp. 95-126.\n[15] Pier Paolo Pasolini, Chiesa e potere, «Corriere della Sera» 6.10.1974, come Nuove prospettive storiche: la Chiesa è inutile al potere, su Scritti corsari, cit., pp. 82-87.\n[16] Sandro Provvisionato, Misteri d’Italia, cit., pp. 160-166.\n[17] Pier Paolo Pasolini, Gli Italiani non sono più quelli, «Corriere della Sera» 10.06.1974; Il potere senza volto, ibid, 24.06.1974; Intervista di Guido Vergani, «Il Mondo» 11.07.1974; in Scritti Corsari, cit., pp. 39-64.\n[18] Sandro Provvisionato, Misteri d’Italia, cit., pp. 213-236.\n[19] Claudio Fracassi – Michele Gambino, Berlusconi. Una biografia non aiutorizzata, Avvenimenti, Roma 1997, p. 30\n[20] Ibid, pp. 48-49\n[21] Marco Bascetta, Anatomia della scimmia antiberlusconiana, Outolet n. 4, giugno 2013, pp. 16-21.\n[22] Francis Wheen, Come gli stregoni hanno conquistato il mondo (2004), ISBN Edizioni, Milano 2005, p. 162.\n[23] Max Horkeimer – Theodor W. Adorno, Dialettica dell’illuminismo (1947), Einaudi, Torino 1982, p. 33.\n[24] Guy Debord, La società dello spettacolo (1967), Baldini & Castoldi, Milano 2000, p.59.\n[25] Massimiliano Panarari, L’egemonia sottoculturale, Einaudi, Torino pp. 13-14, 25, passim.\n[26] Giacomo Leopardi (1824) Discorso sopra lo stato presente dei costumi degli italiani, Rizzoli, Milano 1998, passim.\n[27] Silvio Berlusconi, Convention UDC, 25.11.1994, anche in Alessandro Corbi- Pietro Criscuoli Berlusconate, Nutrimenti 2003 Roma, p. 107.\n[28] Paul Virilio, Lo schermo e l’oblio, Anabasi, Milano 1994, pp. 167-175.\n[29] Claudio Comandini, Antefatto ad una vicenda impossibile, in AAVV, La notte in cui fu clonato il presidente, Noubs, Chieti 2013, pp. 5-24.\n[30] Gianni Vattimo, La società trasparente (1989), Garzanti Milano 1989, passim.\n[31] Guy Debord, La società dello spettacolo (1967), Baldini & Castoldi, Milano 2000, p. 58.\n[32] Karl R. Popper, Cattiva maestra televisione (1994), Marsilio, Padova 20023, passim.\n[33] Mario Perniola, Enigmi, Costa & Nolan, Genova 1990, pp. 68-69.\n[34] Mario Perniola, Contro la comunicazione, Enaudi, Torino 2004, p. 10, passim.\n[35] Mario Perniola, Berlusconi o il ’68 realizzato, cit.\n[36] Marcantonio Lucidi, Le mani sulla cultura, Malatempora, Roma 2002, passim.\n[37] Immanuel Kant, Critica del giudizio, § 28 (1799), Laterza, Roma-Bari 1987, pp. 111-116.\n[38] Rudolf Otto, Il sacro (1917), SE, Milano 2009, p. 27, passim.\n[39] Enrico Franceschini,_ L’ambasciata Usa avvertì Bush “Non criticate Berlusconi”_, «la Repubblica» 16.12.2010.\n[40] Scarcerati i 23 giovani fermati. Alemanno attacca, scontro con l’Anm, «la Repubblica» 26.12.2010.\n[41] Stracquadanio: “Maroni incapace forse voleva far cadere il governo” 19.10.2011\n[42] Il governo: una strategia contro l’Italia, «Corriere della Sera» 26.11.2010.\n[43] Umberto Eco, Fenomenologia di Mike Bongiorno (1961), in Diario minimo (1963), Bompiani 1992, pp. 30-35.\n[44] Federico Rampini, Perché l’America non lo vede, in Berlusconi nel mondo «Limes 6/2010», pp. 181-188.\n[45] Fëdor Luk’janov, Berlusconi in russia ha fatto scuola, ibid, pp. 141-144.\n[46] Claudia Gazzini, Berlusconi-Gheddafi. La vera storia di una strana coppia, ibid, pp. 157-171.\n[47] Sandro Provvisionato, Misteri d’Italia, cit. pp. 27-48.\n[48] Rachel Donadio, Silvio Berlusconi sustains narrow support in Italy, «New York Times» 15.12.2010.\n[49] Lucio Caracciolo, America vs America, Laterza, Roma-Bari 2011, pp. 119-142, passim.\n[50] John Prideaux, The man who screwed an entire country «Economist» 11.06.2011; su «Internazionale» n. 902, 17/23.06.2011, pp. 32-46.\n[51] Sergio Romano, Perché gli italiani si disprezzano, in A che serve l’Italia, «Limes» 4/1994, pp. 159-163; anche in Finis Italiae, All’insegna del Pesce d’Oro, Milano 1994, pp. 45-59.\n[52] Piero Colaprico-Giuseppe D’Avanzo-Emilio Randacio, Notti da incubo ad Arcore, «la Repubblica« 13.04.2011.\n[53] Carlo Cornaglia, Appello dei cattolici del Pdl in difesa di Berlusconi, «Il Fatto Quotidiano«, 25.11.2005.\n[54] Processo Ruby bis: Mora, e’ vero c’e’ stato abuso di potere e degrado, «Ansa», 28.06.2013.\n[55] Pietro Colaprico, Sesso in cambio di programmi TV, «la Repubblica» 07.11.2010.\n[56] Veronica Lario, Dichiarazione ai giornali e all’Ansa 28.04/3.05.2006, anche su «Internazionale» n. 1006, 28.06.2013.\n[57] Piero Colaprico - Giuseppe D’Avanzo, “Io e il Cavaliere: quella sera  gli dissi che ero minorenne” «la Repubblica» 16.02.2011.\n[58] Ruby adescata quando aveva 16 anni, «la Repubblica» 15.03.2011.\n[59] Pietro Colaprico - Massimo Lorello, Il padre: mai truccata l’età di Ruby, «la Repubblica» 04.03.2011.\n[60] Flaminia Bussotti, Ruby: “Io, una ragazza normale”, «Secolo XIX» 02.03.2011.\n[61] Piero Colaprico - Emilio Randacio, Trovato nel computer il diario di Ruby «la Repubblica» 24.03.2011.\n[62] Ferdinando Gregorovius, _Storia di Roma nel Medioevo (Libro Sesto), _Vol. II, Avanzini e Torraca, Roma 1966, pp. 333-355.\n[63] Garth Ennis – William Simpson, Hellblazer n. 52-55, 1992, su Hellblazer, Sangue Reale, Magic Press, Pavona 1998.\n[64] G. J. Ballard, «Internazionale» n. 590, 13.05.2005.\n[65] Francis Fukuyama, La fine della Storia e l’ultimo uomo (1992), Rizzoli, Milano, 1996, passim.\n[66] Ior, papa Francesco istituisce una commissione d’inchiesta, «Lettera43», 26.06.2013.\n[67] Valeria Pacelli, Preti pedofili, la rabbia del Vaticano, «il Fatto Quotidiano »29.06.2013.\n[68] Gianluca Di Feo, Sesso e potere in Vaticano, «L’Espresso», 18.07.2013.\n[69] Claudio Comandini, “Conscientia mea”: Ratzinger e noi, «Decostruire l’attualità» 27.02.2013.\n[70] Manlio Graziano, Santa Madre Chiesa rilancia a tutto campo, su L’atlante di papa Francesco, «Limes» 3/3013, p. 43-54.\n[71] Hic Petrus hic salta, Ibidem, p.7-22.\n[72] Caffarra a Merola, vien da piangere, «Ansa» 1.07.2013.\n[73] Roberto Morozzo della Rocca, Due strategie per rievangelizzare l’Europa, su L’atlante di papa Francesco, cit., pp. 155-164.\n[74] Gustavo Zagrelbelsky, Né da Dio né dal popolo: da dove nasce la giustizia, «la Repubblica» 25.04.2005, anche su Lo Stato e la Chiesa, La biblioteca di Repubblica, Roma 2007, pp. 29-38.\n[75]Massimo Recalcati, Rimozione e pacificazione, «laRepubblica» 23.07.2013.\n•\nParti del capitolo “Il romanzo delle stragi” sono stati presentati il 12/13.07.2013 su Twitter dall’account @tweet_scritture per #Corsari/17, di cui è disponibile in rete un Tweetbook_ collettivo; stralci del capitolo “Riverberi del vuoto” derivano dall’articolo “La televisione che muore” pubblicato su “Controluce” a.12 n.1 gennaio 2004._\nFotografia: Claudio Comandini, “Stella del cavalierato”, Casone di Monteacuto Ragazza, ottobre 2008"
  },
  {
    "objectID": "posts/pages/2016-06-26-bisogna-saper-vincere.html",
    "href": "posts/pages/2016-06-26-bisogna-saper-vincere.html",
    "title": "Bisogna saper vincere",
    "section": "",
    "text": "Elezioni amministrative in Italia: deciso cambio di rotta oppure semplice smottamento dell’esistente? Quali gli obiettivi minimi per una politica capace di ritrovare dignità e funzione?\nLa Raggi è come un treno che è stato aspettato pur non sapendo dove porta: il binario vuoto dove proiettare frustrazioni scambiate per desideri; a molti va bene così, e questo basta a dargli realtà. Una sua vittoria romana era altamente probabile, dato che per una propria peculiare attitudine la Città Eterna sa unirsi soprattutto per castigare i potenti. Così, ci si augura che questa ragazzotta possa destabilizzare definitivamente la sperduta capitale, la sua remota provincia e pure quella chiavica del PD, favorendo l’erculea fatica di una ripulitura complessiva. E tuttavia, forse nemmeno il terremoto più grande potrà smuovere appena il cronico ritardo istituzionale e culturale dell’Urbe.\nTali esiti non sono né una catastrofe, né un successo, ma rappresentano comunque una sorta di liberazione. Infatti, il vecchio carrozzone politico sta andando definitivamente a fondo, ed è inutile che intimidisca l’elettorato con la sua stantia retorica, anche perché le nostre città non sono più sufficienti a se stesse da tempo. Ad ogni modo, se certe vittorie parziali sono sintomo di una decomposizione irreversibile, nei cui confronti ogni trionfalismo è pura farneticazione, chiunque vinca dovrà comunque perdere, in quanto costretto a smantellare le basi del suo stesso potere e così permettere di riconfigurare baracca e burattini in modi che possano finalmente rispondere ai bisogni comuni.\nSi è aperta comunque una stagione interessante, anche più incerta delle corse della metro di Roma, nella quale potranno convivere gli aspetti peggiori di ogni prospettiva: la Brexit destabilizza quanto resta di un Unione Europea ridotta a provincia di una moneta che non vale poi tanto. Le riforme di Renzi, indipendentemente se passano o no, stanno già destabilizzando un Paese che stabile non è mai stato, ed è ancora incerto se rappresentano il preludio di una riconfigurazione radicale di forme istituzionali e progetti sociali, oppure segno del radicalizzarsi di conflitti al ribasso e di sistematiche regressioni.\nIl PD ha perso da (quasi) tutte le parti: meglio così, non ne era rimasto quasi più nulla. Il M5S vince (non ovunque) contro tutti in nome di niente: sarà difficile dare esiti coerenti ai suoi risultati. Se assolutizzare una singola questione è fuorviante, per comprendere gli eventi nel loro complesso occorre aspettare che il caos faccia il proprio lavoro. Certamente, il “pazzesco” con cui la Raggi commenta l’esito del voto è meno eloquente della lacrime al balcone del Campidoglio, ma il ritardo nelle nomine di una giunta sono indice di un profondo dissesto istituzionale, per risolvere il quale non sembra affatto sufficiente un cambio puramente politico.\nIl M5S sicuramente risponde ad un bisogno di partecipazione che non trovava più rappresentanza, ma deve crescere e far crescere propri esponenti ed elettori: il rischio già sin troppo evidente è quello di ridurre l’eterogeneità ad un’accozzaglia priva di direzione, e così tradire lo sviluppo dei movimenti e delle battaglie a cui si vorrebbe dare spazio, per lasciarsi irretire dalle ambigue muse del malcontento complottista e dalla comunicazione facilona. In una parola, serve educazione. L’educazione che tutti potrebbero ricavare è che tirare a campare non serve più a niente e a nessuno: così, tanto vale smettere di chiedere favori per essere complici dei propri stessi mali, e anche ostentare impotenti parate di polemiche puramente personalistiche. Ma i giochi al ribasso, privi di ogni efficacia nel permettere cambiamenti effettivi, sono troppi: non sarà facile rinunciarvi.\nAd ogni modo, non è più possibile essere provinciali: tutti viviamo nello stesso mondo e lo stesso concetto di provincia è destinato a sparire. La priorità più urgente è nel gestire la definitiva transizione alle aree metropolitane, e così preparare nuove istituzioni, nuove regole, nuovo ceto dirigente. Tuttavia, chiedere programmi e posizioni chiare sembra ancora troppo: tuttora impazza il politico di allevamento, buffo nell’atteggiarsi a praticone pur essendo piuttosto goffo, irresistibile quando si ammanta di grottesche pretese culturali. Il problema è che, nonostante tanti proclami post-ideologici, ancora ci si trascina dietro il più grande equivoco dell’impostazione ideologica moderna: quello che permette che politica e cultura si intralcino a vicenda, giustificandosi l’un l’altra al livello più basso possibile. Eppure, è davvero così difficile coltivare un efficace e sobrio pragmatismo amministrativo, che riconosca dei saperi esercitati con competenza i legittimi ruoli di critica e ricerca propri?\nUna competenza culturale è necessaria laddove i cambiamenti del potere chiedono di essere compresi secondo categorie che non sono più quelle di ieri. Infatti, in tempi di anarco-capitalismo, il caos e il vuoto rappresentano elementi strutturali, battaglie come quella per i diritti gay sono perlopiù funzionali al sistema e le politiche ambientaliste rappresentano spesso una verniciatura di verde agli interessi della grande industria. Il conflitto politico non conosce più nessuna sintesi: gli elettori votano ad umori e i partiti non hanno uno straccio di idea: l’unica ideologia che resta è il mercato, la progettualità amministrativa rimane un mistero.\nLa situazione prelude ad altri scontri e ad altri crolli, nei quali ha larga parte, oltre all’instabilità, anche l’inconsapevolezza. E se le destre sembrano fortemente ridimensionate e giocheranno il loro opportunismo in modi ancora più biechi del solito, gettandosi su questioni quali l’Europa sempre sfuggire alla loro comprensione, resteranno a fronteggiarsi i protagonisti asimmetrici di questa fase della sempre tragicomica politica italiana: M5S e Renzi.\nNonostante i proclami altisonanti, il M5S è in larga misura ancora un puzzle di populismo, approssimazione e rancore che non riesce ad uscire dall’ombra del sistema a cui dice di opporsi (e ad ogni modo è un sistema meritevole soltanto di essere distrutto). Al di là di limiti e ambiguità, le riforme tentate da Renzi rappresentano ad oggi l’unico tentativo effettivo di aggiornare quella sballata macchina istituzionale che ha contribuito ad avere 63 governi in 70 anni (anni così densi di cambiamenti che è comunque impossibile ridurli ad un unico periodo).\nRenzi è stato cresciuto dalla DC ed è figlio illegittimo di D’Alema e Berlusconi: per quanto sia una specie di mostro mutante, è uno dei pochi a sapere che fare politica significa prendere decisioni; potrebbe così sopravvivere al suo stesso partito, del quale è poi anche uno dei principali demolitori. Mentre resta al governo, già prescinde ampiamente da un PD ridotto ad un patchwork di clientele così male assortite che alla fine si delegittima da sé, rendendo ridondante ogni satira possibili. Quello che sembra inequivocabile è che  sconfitta di questo PD era necessaria, tanto per sbloccare la città quanto per rinnovare la politica.\nLa vittoria del movimento fondato da Grillo si è registrata in realtà locali tra loro irriducibili e la cui somma non fa un Paese: così, invece di lasciare andare a entusiasmi da capoclasse volenterosi, militanti e simpatizzanti farebbero bene a vedere le cose che hanno di fronte e non quelle che vogliono vedere. Per tutti, è importante non contare soltanto fino a due e così riconoscere la presenza di alternative più articolate. Perché possa esistere un dibattito è però necessario documentarsi e ragionare, facendo lo sforzo di riconoscere le competenze che sono alla base di una cultura effettiva e ne permettono il formarsi. Questo è abbastanza diverso dalla logica del commento selvaggio che rappresenta ancora il nucleo ideologico del grillismo e inoltre coinvolge come lebbra il gran parte del cosiddetto popolo del web.\nIl dato elettorale è composito, e la percentuale di elettori piuttosto bassa. A Roma la vittoria era scontata, ma le difficoltà sono soltanto all’inizio. A Torino il M5S ha vinto a sorpresa e con i voti della destra. A Napoli ha stravinto una lista di Sinistra indipendente in rotta con tutti gli schieramenti. A Milano si riconferma la coalizione di sinistra e scompare la destra. A Bologna sembrerebbe accadere la medesima cosa. Un’analisi onesta può mettere di fronte alle contraddizioni che animano tali risultati. La capitale del Paese e la città nel quale è nato si spostano verso un cambiamento più desiderato che vissuto. Quella più atipica conferma un trend non duplicatile. Quella più europea si assesta pragmaticamente su una sinistra riformista che ha già dato risultati decenti. Quella che rappresentava la culla dell’alternativa si riconferma di sinistra ma soltanto per un lobbismo ormai cronicizzato.\nInoltre, occorre rendersi conto a livello nazionale le resistenze più forti al cambiamento non provengono affatto da Renzi, ma proprio da tutti quelli che si sentono minacciati dalla sua riforma che, pur con tutti i limiti da cui è affetta, nell’intento di ridefinire gli assetti istituzionali arriva a minare le basi stesse di poteri che da tempo hanno esaurito degne funzioni di rappresentanza. Infatti, mantenere un parlamento bicamerale paritetico e le Regioni così come sono significa tenere ancora in piedi un bel pezzo della macchina della corruzione. Va poi considerato un altro tipo di attenzione nel tenere ferme le riforme, in quanto la revisione della legge elettorale prevista dall’Italicum potrebbe rendere difficile replicare in futuro un risultato come questo.\nUn paio di scenari sulle reazioni. Il PD continuerà a sfaldarsi secondo le faglie già individuatesi, ritorneranno in vita varie teste tagliate, la dirigenza cercherà qualche capro espiatorio e butterà via un po’ di cavoli marci: sarebbe più dignitoso che il partito venga sciolto per dare vita ad almeno tre formazioni diverse, di cui almeno una comunista, in modo da rendere un minimo di dignità ad un’eredità sin troppo svilita e rilanciarne qualche prospettiva. Il M5S dovrà stemperare i propri ingenui entusiasmi confrontandosi con le difficoltà reali, aggravate dal fatto che le amministrazioni da lui guidate saranno fortemente ostacolate a diversi livelli: i rapporti con tutte le altre istituzioni, la mera burocrazia, un’informazione che non informa affatto. Inoltre, per far sopravvivere qualcosa delle istanze effettive, se è per avvero un movimento dovrà conoscere un termine per confluire in qualche nuovo progetto.\nIn definitiva, per ottenere qualche cambiamento strutturale è indispensabile che si approfondisca la forte destabilizzazione che ormai si è già avviata. Probabilmente, a permettere cambiamenti effettivi in un periodo di medio-lungo potrebbe essere proprio l’azione parallela di diversi fattori tra loro contrastanti: revisione dell’Europa, riforma del Senato e istituzione delle Aree metropolitane, oltre a tanti tanti tanti repulisti di realtà gravemente compromesse da un potere che ha intrecciato tra loro gli interessi di parte più corrotti. Ci vorrà tempo, c’è poco da festeggiare per chiunque. Per l’ancora acerbo M5S le prime cose da affrontare saranno le contraddizioni interne, le opposizioni dei palazzi, le inevitabili continuità istituzionali, e ci vorrà almeno qualche mese: un periodo sufficiente per scontentare tutti. Insomma, bisognerà riconoscere i limiti di ogni battaglia, non vantarsi di risultati parziali, non gettarsi in massacri inutili: saper vincere è anche questo.\n•\nFotografia: Claudio Comandini, “Finita la carta” - Frascati, aprile 2006."
  },
  {
    "objectID": "posts/pages/2014-12-24-il-premio-frascati-poesia-provincia.html",
    "href": "posts/pages/2014-12-24-il-premio-frascati-poesia-provincia.html",
    "title": "Il Premio Frascati: la poesia e la provincia del secolo passato",
    "section": "",
    "text": "La fondazione di un premio letterario nell’Italia della ricostruzione. La poesia di Giorgio Caproni. Testimonianza di Antonio Seccareccia. Il secondo novecento da Alfonso Gatto ad Andrea Zanzotto. La poesia e la comunicazione. Guardare la pioggia.\n1. Poeti amici\nUn gruppo di poeti amici di diverse origini e tendenze, riunitisi «per puro e disinteressato amore della poesia» (Giorgio Caproni), mentre passeggiano dopo cena per le vie di Frascati decidono di fondare un premio letterario. Si trovano all’altezza del Bar degli Specchi, nella strada che collega le due piazze principali della cittadina. Siamo nel 1959. L’allentarsi del colonialismo verso il terzo mondo si accompagna ai primi tentativi di colonizzazione dello spazio e ad una momentanea flessione della guerra fredda. In Italia c’è il governo Segni di centro-destra, Moro apre ai socialisti, iniziano le grandi migrazioni dal sud al nord e l’economia del paese segna la sua ripresa.\nSono gli anni in cui vedono le stampe Il Gattopardo di Giuseppe Tomasi di Lampedusa, Primavera di bellezza di Beppe Fenoglio, Una vita violenta di Pierpaolo Pasolini, I racconti e Il mare dell’oggettività di Italo Calvino, La bufera ed altro di Eugenio Montale, i Canti dell’infermità _di Clemente Rebora, _Il passaggio di Enea di Giorgio Caproni. Si sta formulando quel progetto editoriale della letteratura italiana ormai concluso e decaduto, collaborazioni e competizioni tra case editrici e scrittori permettono la realizzazione di opere che accompagnano la piena ricostruzione del paese. Il Premio Frascati, tuttora attivo, permette di osservare alcuni dei momenti della stagione poetica di un’Italia e di una letteratura che dal suo rifiorire procede verso un nuovo declino.\nQuesti due momenti diversi sono uniti da una costante: quella per la quale, nell’opposto feticismo di classici e novità, lettori e pubblico restano spesso lontani da quanto è contemporaneo, lasciando irrisolte le tensioni culturali della propria epoca. La poesia italiana del secondo novecento rappresenta così uno dei campi, tanto prossimi quanto quasi inesplorati, che rimangono relegati ad un ambito in qualche modo provinciale.\nInfatti, se nelle scuole le riforme hanno mantenuto un approccio monumentale pur impoverendo le offerte dei programmi, l’organizzazione della cultura è definitivamente sottomessa alla logica dell’intrattenimento: tali opposte condizioni sono ambedue distanti tanto dalla compresenza di apertura e rigore che caratterizza il lavoro intellettuale, quanto dall’attenzione e dalla duttilità richiesto dalla poesia. Tuttavia, se non si sfugge al proprio tempo, ogni tempo conosce i suoi poeti e anche circostanze parziali come quelle dei premi offrono un archivio utile per individuare tendenze e movimenti di una letteratura.\nNell’estate del 1958, in occasione del Premio Chianciano Opera Prima si incontrano tre poeti romani. Sono Elio Filippo Accrocca, Ugo Reale e Antonio Seccareccia. Accrocca, nativo di Cori, sta pubblicato il suo secondo libro Ritorno a Portonaccio, dai toni realisti e civili. Anche Reale sta per ultimare una seconda raccolta di poesia, Una piccola storia, intessuta di intimismo e visività. Seccareccia, nato a Galluccio (Caserta) e residente a Frascati, maresciallo dei Carabinieri e poi responsabile dell’apertura della prima libreria del paese, è in concorso con Viaggio nel Sud, elogiato nell’introduzione da Caproni per «l’estrema semplicità e pulizia»; dopo essere stato_ _finalista anche a Viareggio, è insignito da Giacomo De Benedetti del Premio Lerici.\nProprio alle conversazioni intrattenute ad inizi anni novanta con Seccareccia devo i dettagli di queste ricostruzioni, compreso quello per cui il premio Chianciano l’avrebbe vinto Tommaso Landolfi: tuttavia, la cronologia di questo ricercato autore permette un riscontro soltanto parziale in Mezzacoda, testo fuori commercio, peraltro piuttosto lontano dal suo debutto avvenuto nel 1937. Nonostante questa vistosa imprecisione, per quanto riguarda il premio che ha avuto in Seccareccia il proprio motore pulsante e ora a lui dedicato, sono ancor oggi le sue parole a costituire la fonte più attendibile.\nDopo l’estate passata a Chianciano, città delle terme, arriva il tempo della vendemmia. A Frascati, città del vino, s’incontrano presso quella che è chiamata Piazza dei Merli per una pizza da Cocchi, in uno stabile ancora semidistrutto dalla guerra, Seccareccia, Accrocca e lo scrittore siciliano Leonardo Sciascia, che pubblica in quegli anni Le parrocchie di Regalpietra e Gli zii di Sicilia. Di fronte a tale movimento, rilevante seppur modesto, il direttore del mensile locale Il Tuscolo Guido Toffanello va meditando un «poetico incontro» in cantina, tra botti, bigonci e boccali di terracotta, che riesce quindi ad essere realizzato pressappoco nei giorni che serrano insieme l’autunno e l’inverno, quand’è pronto il vino novello.\nNel refettorio delle scuole comunali Marco Tullio Cicerone, oltre a Toffanello, Seccareccia e Reale ci sono altri personaggi. Tra questi, Lamberto Santilli: l’epigrafe sulla casa natale nella piazza Casini di Frascati recita «che nei suoi versi cantò la vittoria dell’uomo sul tempo, lo spazio e la forma»; meno pomposamente, le poesie della coeva silloge Spazio cercano nella natura una risposta alla quella che ierincome oggi in molti chiamano come crisi dei valori. Massimo Grillandi è un poeta lirico e dialettale, che in seguito diventa autore di biografie di personaggi storici. Franco Simongini è critico d’arte, a lungo curatore di rubriche televisive. Ci sono poi l’amministratore della Fiera Letteraria Vincenzo Preparata e suo cognato Evaristo Dandini, storico dilettante dell’area tuscolana, Alberto Bevilacqua, che avrebbe dato alle stampe il suo primo romanzo Una città in amore nel 1962, e Aldo Accattatis, poeta di cui poi si perdono le tracce. Sono presenti inoltre il capitano dei Carabinieri Ruggero Santini, per il tributo a Bacco si mobilitano Memmo Tonelli, Mario Barucca e Franco Vittore, mentre a dirigere le cucine c’è Pio Filipponi, bidello della scuola media statale Nazario Sauro, spiritosissimo poeta in dialetto frascatano.\nCaproni, livornese di origine e genovese di formazione, che vive in una Roma da lui definita come «estranea immensità priva di centro», lascia viva testimonianza della serata sulla Fiera letteraria del gennaio 1959. Mentre ufficializza l’ideazione del premio, elogia l’ospitalità del paese, dove si trasferirebbe volentieri anche per sfuggire alla ruffianeria degli ambienti letterar-mondani ufficiali, da lui denominata come «cacamaraderie»; ad ogni modo, nel 1975 costituirà con Maria Luisa Spaziani e Danilo Dolci il Centro Poesia, nucleo del futuro Premio Montale. Nel 1998 il Centro Montale gli dedica una giornata di studi, dai quali emerge che la scelta di far prevalere l’amicizia sulle considerazioni di convenienza non rappresenta affatto un dato a sfavore: anzi, proprio la marginalità _in cui Caproni, maestro elementare e suonatore di violino, è collocato sino agli anni settanta permette, secondo Bianca Maria Frabotta, la «formulazione di una poetica eterogenea agli stilemi ufficiali»_.\nStrutturano il suo stile i suoni e le visioni del paesaggio e, sulla base di quella che Giulio Ferroni chiama «partitura delle rovine» viene a comporsi un mesto e dignitoso «concerto di poesie», nel quale la libertà è nel rifiuto di punti fissi di riferimento. La dispersione del reale si correla con quella del linguaggio, e dove la parola è per Franco Croce in «apparente divorzio con se stessa» cade la sua pretesa di essere specchio della cosa. Piuttosto, il linguaggio poetico forma il suo mondo, più vero del nostro, per intersezioni e infinite risonanze con se stesso, riconoscendo costitutiva incertezza tanto al reale, quanto al rapporto che l’uomo vi intrattiene. Da Il congedo del viaggiatore cerimonioso (1966):\nCongedo alla sapienza e congedo all’amore. Congedo anche alla religione. Ormai sono a destinazione. Ora che più forte sento stridere il freno, vi lascio davvero, amici. Addio. Di questo, sono certo: io son giunto alla disperazione calma, senza sgomento. Scendo. Buon proseguimento.\nArriva quindi un’altra estate. In forma ancora semiconviviale (il premio è costituito da una botte di vino), si svolge la prima edizione del Premio Botte nel parco comunale di Villa Torlonia, presso l’impianto Suono-Luce-Acqua della fontana del Maderno (in seguito danneggiato dall’incuria). La giuria è formata da Accrocca, Grillandi, Reale, Santilli, Simongini, Caproni, che ha appena pubblicato Il seme del piangere, Bevilacqua, che ottiene la vittoria con Omaggio in versi al vino italiano, e Seccareccia, che coordinerà il premio fino alla sua morte nel 1997. Lo stesso anno, quasi trent’anni dopo il primo libro, esce l’edizione definitiva di La memoria ferita, testimonianza di una «lacerazione mai sanata con se stessi e la storia» (Introduzione) espressa dal lirismo nostalgico di una poesia colloquiale che a tratti incalza in immagini e ritmi, come in Cielo perduto di ragazzo:\nnon c’era nulla dietro le colline dove passavano i treni notturni: la ragazza straniera dagli occhi verdi, l’amore eterno, e il grande fiume d’acqua sognato per la nostra terra riarsa. C’erano solo altre strade e colline, e valli, fino al mare ancora ignoto ai miei occhi, sotto un cielo più vasto.\n2. La stagione della lirica\nL’anima della sera di Alfonso Gatto riceve il premio nel 1962: dopo una fase interlocutoria, il premio permette un primo significativo riconoscimento e questo poeta inquieto dal verso asincrono, caratterizzato da analogismo surreale e colorita contabilità, entra anche nella giuria. Fondatore con Vasco Pratolini della rivista Campo di Marte, Gatto è autore di un canto evocativo che decanta la realtà quotidiana in immagini fantastiche, snodandosi, come ricorda Gianfranco Contini, attraverso «arcobaleni gettati sugli iati della logica»:\nC’è un urlo raggiante d’occidui boschi infitti nell’improvviso veloce tacere di tutte le vite in ascolto. Il cielo che sembra finire n’è tolto più alto, sempre più alto, dell’ostro. È l’alba di tutto ciò che si perde\nUn altro esponente del terzo ermetismo, che ha fatto parte della giuria pur non avendo mai vinto il premio, è Libero de Libero, la cui immaginazione epigrafica scandisce un lirico naturalismo dove il paesaggio tenta di risolversi in un sentimento di assoluto, come in Postscrittum nella bottiglia (da Banchetto, 1949):\nQui forse è il confine del mondo se gli alberi crollano nascendo. E ne resta un discorso di foglie nel vento che chiede qualcosa.\nLa voce di un paesaggio è assimilata a quella della sua gente, con attenzione verso gli aspetti popolari, nella poesia del già ricordato Elio Filippo Accrocca, storico dell’arte ed europeista convinto, anche lui a lungo nella giuria pur non ricevendo menzioni. Cadenze precise e sin troppo squadrate muovono un discorso di rinnovamento civile, pieno interprete delle speranze della Resistenza. Da Ghirlande per il Primo di Maggio, tuttora celebrata nelle commemorazioni di rito:\nLa speranza è una luce tramandata per generazioni: noi conosciamo l’arte di coltivare spighe e speranze e non lasceremo crescere la gramigna nei campi.\nPresto questi toni ottimistici e convenzionali non saranno più tanto rappresentativi. Di questo passaggio è testimone Libero Bigiaretti, membro della giuria, che in quegli anni pubblica il romanzo Le indulgenze (1966), approdato dalla poesia ad una narrativa critica sul ruolo dell’intellettuale nella società neo-capitalista. Intanto, il premio procede discontinuo, soffermandosi troppe volte in celebrazioni enologiche. Versi significativi emergono nel 1967, quando Guglielmo Petroni riceve il premio per la poesia Narrativa. Un sentimento di incomunicabilità è riscattato da un consapevole e accanito criticismo, sullo scenario di un paese devastato:\nO libertà assurdo luogo di perdizione unica salvezza, lume, fonte di mormorazione onesta meta; strumento di falsari oggetto, ornamento. Più inganni catene contiene, ambigua voci, di quante passioni numerino le notti piene d’amore.\nI confini del mondo stanno cambiando, qualcuno lo sconta più di altri. Raphael Alberti, amico di Garcia Lorca, dopo la guerra civile spagnola è costretto all’esilio e vive a lungo tra Roma e provincia. Cantore di un sentimento di cosmopolitismo ed estraniazione, è premiato nel 1970 per Certo il mio canto:\nCerto, il mio canto può essere di qualsiasi luogo. Ma queste radici spezzate, a volte non me lo lasciano essere del mondo\nRidefinire i confini del mondo comporta anche interrogarsi sui luoghi della socialità. Nel 1971 l’allucinato paesaggismo urbano di Siro Angeli denuncia la condizione alienata di città che tra inquinamento e lottizzazioni sembrano già non offrire più molto spazio per una vita degna. Da Radiografie della città:\nTerritorio già invaso, rammentalo, o da invadere, è questo dove tu sopravvivi per caso o sbaglio.\nIl mondo chiede la rimessa in discussione dei suoi principi. Nel 1973 Vittorio Fiore esprime con i toni di intima e nobile ingenuità il senso di abiezione per la nostra storia. Fiore è l’ultimo a vincere una botte di vino: sembra quasi di vederlo sorridere e brindare. L’anno successivo, il premio sarà costituito da un assegno al portatore. Il male è dentro di noi:\nNon abbellimmo di virtù il passato, ma affondammo il bisturi nella nostra terra dolente\nNel 1976 è il turno di Poesie di Giorgio Vigolo, la cui alchimia verbale fissa in immagini musicali intuizioni dell’essere che oscillano tra mistero ed apparenza. Portico dei dormienti:\nUna donna ama in sogno abbracciata all’invisibile\nLa tensione religiosa di Margherita Guidacci e Il vuoto e le forme segna l’edizione del 1977. Primo autunno di Elisa scopre il nesso tra tempo e vita:\nLe parole hanno un senso soltanto se le nutre la memoria.\nIl paese continua ad essere coinvolto da una spirale di agitazioni e repressioni che lascia pochi spiragli di comprensione. Si realizza che anche la memoria e i miti possono tradire, e comincia ad essere cercato lo spazio del possibile. Nel 1981 riceve il premio Adriano Guerrini, che in Ventotto poesie assiste al passaggio inesorabile e imperturbabile del tempo. Crono:\nanche i poeti, tutti sono il tempo: vanno verso il crepuscolo e scompaiono, come le nostre cose, come noi.\n\nTra tradizione stilistica ed esigenza comunicativa, vince Versi d’occasione di Giacinto Spagnoletti. In Partenze, anche nell’andare verso un nuovo orizzonte, lo sguardo si rivolge all’indietro:\n\ni marinai raccontano che nel partire sempre guardano la terra ansiosi.\nMario Socrate nel 1985 è premiato a Frascati e anche a Viareggio per Punto di vista. Le sue immagini scandiscono la frantumazione cognitiva dell’uomo contemporaneo:\nnon va né avanti né indietro persa fra gli uni e gli zeri i falsi sono così veri che un metro è misura di un metro\nAttilio Bertolucci vince nel 1988 con Camera da letto n. 2. In una riflessione attenta ai movimenti della realtà si incontrano tradizione e innovazione, e Il capanno concentra l’attenzione sul contrasto tra un idillio sentimentale e il clima esagitato degli anni del fascismo:\nUn altro tempo comincia per me per te usciti d’improvviso al chiaro di luna, all’ultimo affaticarsi amaramente gioioso di una generazione destinata a immolarsi per una causa ingiusta.\nNel 1990, anno del trentennale del premio, muore Caproni. La giuria, che ha già visto il succedersi di diversi elementi, comprende ancora membri originari o affini come Accrocca, Bigiaretti, Petroni, Reale e Seccareccia, ai quali si aggiungono l’italianista e docente universitario Emerico Giachery, lo scrittore e giornalista Renato Minore e lo scrittore e germanista Italo Alighiero Chiusano, residente a Frascati. Riceve il premio Climax di Alessandro Parronchi. Sintassi squadrata e sentimentalismo di maniera esprimono un senso di stasi strutturale, privo di slanci o aperture: un sentire non privo di rapporti con le vicende del paese. Da Devo arrendermi, rendermi convinto:\nDevo arrendermi, rendermi convinto che i giorni se ne vanno senza che io mi ritrovi diverso, né migliore né peggiore.\nNel 1991 Enzo Fabiani è premiato per La sposa vivente, poema in tre cantiche dedicato alla moglie, portatrice nel ricordo in cui continua a vivere di un sublimato sentimento d’unione e mistico enigma:\nera un ricercarsi ricordi, nel torbido mistero del tuo corpo, per un ordine arcano.\nNel 1992 è il turno di Giorgio Barberi Squarotti con la raccolta Un altro regno. Visioni ontologiche e alterità della scrittura lampeggiano rivelando vita ed esperienza, liberando l’io poetico dall’inganno del mondo che dicono reale:\nnon c’è peggiore inganno del mondo qual è.\nSono passati trent’anni dalla poesia di Gatto. Il premio si è collocato nella tradizione lirica, lontano dall’esperienza delle avanguardie (Edoardo Sanguineti), da sensibilità politiche (Pierpaolo Pasolini) e suggestioni patafisiche (Vito Riviello, tra l’altro per lungo periodo residente a Frascati). Tuttavia, nonostante le resistenze a fermenti pienamente operanti in altri ambienti e un tono convenzionale e attardato, il tenore di molte delle opere premiate (e anche nel periodo che arriva al 1973, nel quale la botte di vino in palio non permette grosse impennate di prestigio) lascia trasparire una consapevolezza non limitata all’espressione di una determinata linea stilistica.\nI testi evidenziati esprimono un rapporto con le ragioni della poesia che non è meramente funzionale alla celebrazione di una società letteraria chiusa in se stessa, e oltrepassano anche le eventuali cadute nella convenzionalità lirica. Il prevalente tono nostalgico ripiega verso una natura lontana ma assimilata nel vissuto, la quale può assumere anche le forme di un immaginario erotico-mistico, spogliato tanto dal maschilismo italiota quanto dalla sessuofobia bigotta. L’aspetto interessante è che questi atteggiamenti non sono meramente soggettivistici e fini a se stessi come è comune presso i poetastri: piuttosto, scavalcando stili e correnti, affrontano temi derivanti da una memoria letteraria d’ascendenza tardo-romantica tesa a mettere in discussione della razionalità occidentale, la stessa che ancora impone guerre al mondo.\nAl tempo in cui l’editoria viveva di letteratura di qualità e diffondeva cultura, l’università trasmetteva competenze e decodificava il lavoro degli scrittori, e gli autori si leggevano per contribuire ad un lavoro nel quale la società si riconosceva, gli spazi di riconoscimento per il silenzioso impegno della poesia si mantenevano circoscritti ma effettivi. Le circostanze sociali erano scarne e potevano prendere forma in premi come questo, un po’ grigi ma non troppo e dotati di prestigio pur se leggermente fuorimano. La cultura era considerata cosa noiosa, ma anche se isolata dal consesso sociale era rispettata. Così, molte figure dignitose sono state trascurate nello scintillìo soltanto apparente che in seguito viene ad imporsi, mandando disperse testimonianze che occorre recuperare per evitare che il nostro presente perseveri nella stolta ripetizione di forme ormai inadeguate, in poesia come in tutto.\nNel frattempo la cultura, proprio mentre comincia ad essere diffusa a tutti i livelli e quindi ad esigere per mantenere spazi adeguati il riconoscimento della propria peculiare professionalità, viene rivendicata a destra e manca in modi spesso scriteriati, ideologici od ornamentali, perdendo senso e consistenza. Diventa difficile raccogliere la continuità dell’esperienza letteraria, che nel momento istituzionale in cui riconosce se stessa assimila la pratica del voto di scambio e altre finezze politiche, portando come ogni corruzione danni enormi per tutti. L’ultima lezione capace di imporsi su più generazioni è quella del «savio disincanto» di Montale. E nonostante epigoni e detrattori, è ancora decisiva una poetica nella quale la percezione coincide con un linguaggio contingente rispetto al mondo delle cose: è questo a permettere la ricerca della parola esatta e della metrica implicita, esprimendo tanto l’impossibilità di definizioni quanto l’importanza dell’esperienza personale. Tale processo è evidente nella «storta sillaba e secca come un ramo» e nel «ciò che _non siamo»_ di _Non chiederci la parola_ (1923).\nDopo Montale, un esempio poetico di compiuta portata esistenziale e speculativa è proprio nella «disperazione calma» di Caproni, dove i temi di ricerca e perdita dell’identità si intrecciano con una religiosità senza Dio, elaborando uno stile pre-novecentesco evidente nell’uso della rima e dell’assonanza. L’autore però risulta spesso ostico per il contrasto tra apparente facilità linguistica e intimo sentimento di disillusione intellettuale, che «senza maschere» nasconde «l’arte di esistere» (Il mare brucia le maschere, 1943). Un cambiamento decisivo avviene quindi nel 1989, dove la caduta dei governi dell’est comunista porta a termine il secolo breve, profilando diverse condizioni sociali e culturali; sensibilità e contesti sono destinati a mutare, facendo sembrare possibile la ricezione di una poesia ad un tempo fine e popolare, musicale e prosaica. La piccola editoria e l’associazionismo si apprestano a raccogliere i fermenti di una società dove la moltitudine è animata di singolarità. Tutte le migliori previsioni andranno smentite.\n3. Verso la comunicazione\nIl periodo considerato attraversa anni del boom (anni sessanta - espansione industriale e benessere, ma anche paura nucleare), anni di piombo (anni settanta - terrorismo e strategia della tensione, ma anche contestazione ed emancipazione), anni di plastica (anni ottanta - liberismo e consumismo sfrenato, ma anche persistenza di forti antagonismi), anni accellerati (anni novanta - imporsi del mercato e delle teletecnologie, e anche culture dell’estremo). Senza soffermarsi su cosa accade nel tempo che intercorre tra i due termini del periodo, è indicativo ricordare gli accadimenti significativi che ne segnano inizio e fine.\nNel 1962 è concessa l’indipendenza a numerose ex-colonie britanniche, Kennedy denuncia Cuba per aver ospitato basi missilistiche sovietiche, in Italia viene nazionalizzata l’energia elettrica, inizia il Concilio Vaticano II e la Chiesa si apre alla modernità. Nel 1992 il trattato di Maastricht fissa le condizioni del processo di unificazione politica e monetaria europea, inizia il conflitto in Bosnia-Erzegovina e la dissoluzione della Jugoslavia, in Italia viene assassinato il giudice Giovanni Falcone e scoppia lo scandalo di Tangentopoli.\nPur se il tempo definito come storia non è esattamente quello della poesia e anche laddove questa vuole prescindere dalla considerazione degli eventi definiti come storici, ogni poesia ha una relazione specifica con il proprio tempo, fatta di colori linguistici e intelaiature teoriche con cui le attitudini e le mentalità si modellano nei confronti di un mondo in mutamento. E per quanto l’organizzazione linguistica d’ogni poesia è sempre peculiare e quasi indecifrabile, i risultati che la poesia generalmente viene a conseguire non sono troppo distanti dal fondo dei vissuti comuni tipici di un’era o di un periodo.\nNel discorso emerso dalle opere premiate, la poesia sembra spostare il nucleo di significati dall’evocazione dell’inesprimibile come materia della poesia (Gatto e de Libero) all’impossibilità di misurare e definire il mondo (Socrate e Barberi-Squarotti). Tale spostamento sembra però mantenere gli stessi parametri di realtà derivati da una visione il cui destino si delinea negli equivoci della modernità, che da Cartesio alla celebrazione delle “magnifiche sorti e progressive” comportano sostanzialmente il mondo pensato come macchina.\nDove la macchina del mondo sembra disgregarsi, spesso la poesia arriva a mettere in gioco non tanto l’esperienza, quanto la sua stessa impossibilità, e dove rivendica la capacità di conoscere in maniera più decisiva di ogni scienza è per proclamare la caduta di tutti i principi cognitivi. Nel suo trionfo trova la propria rovina e quella di un’intera civiltà: ciò a cui ha dato nome è pur sempre parola, ogni sintesi sembra tanto parziale quanto vuota. Il mondo è una macchina morta, pura rappresentazione, immagine vuota, inganno sottile e onnipresente. Con le parole di Caproni, Senza esclamativi (da Il muro della terra, 1975):\nVuoto delle parole che scavano nel vuoto vuoti monumenti di vuoto.\nQuesto vuoto si scopre reversibile con il pieno e la poesia svela un’altra volta il suo rapporto obliquo con il tempo, facendo saltare la legittimità di malinconie ormai sin troppo facili. E dove si mantiene una poesia rivolta al passato, per la quale il rimpianto è quasi una necessità, ce n’è anche qualcuna che parla in qualche modo dal futuro o da mondi possibili, consapevole di altri modelli di universo, che hanno un ascendente decisivo in Leibniz. Inoltre, si diffonde il pensiero di Heidegger, che ha evidenziato tanto la continuità tra metafisica e razionalità quanto la possibilità di un «dire originario» custodito dalla poesia.\nIl mondo ora sembra avere un volto che a guardarlo non è quello di un soggetto depositario di un qualcosa, ma sembra piuttosto un arabesco di segni dal passo instabile. Nel 1994, nella cornice vanvitelliana della villa Tuscolana di Frascati, una giuria che comprende Accrocca, Chiusano, Giachery, Minore, Petrucciani, Seccareccia, Reale, ai quali si aggiungono il poeta e giornalista Luciano Luisi, il francesista e docente universitario Luigi De Nardis, l’italianista e docente universitario Mario Petrucciani e il presidente della proloco Paolo Pasquini, testimonia una decisa apertura a climi poetici diversi dal lirismo e attribuisce il premio ad Andrea Zanzotto per la raccolta Poesie (1938 -1986), accostata al testo critico di letture poetiche Auree e disincanti.\nQuella di Zanzotto è una poesia, come ricorda Pier Vincenzo Mengaldo, in continuo «sabotaggio delle gerarchie linguistiche» e ideologiche, che promuove sulla grande storia ufficiale i vissuti marginali e minimi, e sviluppa una «catabasi del sottosuolo»: un macerare profondo e denso di sedimenti linguistici. Mutazioni verbali scompongono la linguisticità del mondo e ne dimostrano l’insignificanza, rivelando, come suggerisce Stefano Agosti, che il senso sia custodito dal suono, prodotto per fluttuazione inconscia. Montale così annota: «una poesia inventariale che suggestiona potentemente e agisce come droga sull’intelletto giudicante del lettore.» Da La Pasqua a Pieve di Soligo (1973):\nSei tu che vuoi spararmi, son io che sparo a te? Siamo appostati dietro a tutto di tutto, e alla mercè\ndi tutto; in lingua in verbo ci sostatiamo, incarnati inchiostrati incastrati squartati dai quattro lati,\npersi in collages e in agnizioni reciproche: mite/ truce proprio/ esproprio fisima/ cresima fuisse/ in-nuce.\nNel 1994 si svolge inoltre il Festival dei Poeti al Teatro di Ostia Antica dove, sotto la regia di Franco Cordelli e Simone Carella, sfilano nuove generazioni di autori: tra questi, Dario Bellezza, Giuseppe Conte, Maurizio Cucchi, Milo De Angelis, Iolanda Insana, Elio Pagliarani, Renzo Paris, Elio Pecora, Giovanni Raboni, Amalia Rosselli, Valentino Zeichen. Mentre un secolo si esaurisce aprendosi al successivo, la poesia sembra indicare una possibilità d’azione diversa da quella del banale pragmatismo: le promesse sono però disattese, anche perché le ragioni della poesia sembrano troppo confuse, laddove frammentazione del verso e afasia linguistica arrivano al punto di rendere impossibile addirittura l’individuazione di una parola, di un suono e di un senso, e risulta perduto la dimensione della strofa.\nIl 1994 è inoltre anche l’anno della prima vittoria politica del proprietario del monopolio televisivo commerciale Berlusconi, i cui vasti interessi coinvolgono anche l’editoria, avendo preso controllo di Mondadori già tra 1989 e 1990, gli anni del crollo della Cortina di ferro. Per una coincidenza cronologica quantomeno indicativa, Berlusconi riesce ad associare in modi inediti potere politico e dominio sulla comunicazione nel momento in cui il capitale finanziario prende le forme del Nuovo ordine mondiale.\nLetture pubbliche e premi si affastellano senza permettere più distinzioni tra voci e l’espressione “ambiente letterario qualificato” comincia a sembrare un controsenso. Gli editori grandi e piccoli diventano sempre più condizionati dal mercato e i lettori sempre più lontani dalla poesia. Il fare poesia si contamina con le arti (poesie musicate e illustrate, poesie sonore o visuali), mentre altre arti rivendicano una propria poeticità autonoma e significativa (arte concettuale e anche canzoni e fumetti). Se la critica avvicina le sue funzioni a quelle della pubblicità perdendo la capacità di contribuire ad un onesto discernimento, la poesia comincia ad essere assimilata, secondo una discutibile opinione di Bianca Maria Frabotta, alla “comunicazione” (Il Filo n.1 a.3, 2004): il problema è però che con l’incalzare della comunicazione in troppi si sentono costretti a poetare senza troppi riguardi, contribuendo così al dissiparsi delle idee in flussi di insensatezze.\n«Poeticamente abita l’uomo su questa terra», dice Hölderlin: ma forse lo sfratto è esecutivo, se l’impoeticità del mondo prevale e la parola non sa rendere possibile l’uomo, sempre più spezzato e diviso. «Chi scrive poesie dopo i diciotto anni o è un poeta, o è un cretino», ricorda Benedetto Croce, e anche se la sua idea di poesia come unità di pensiero ed espressione può sembrare datata, quella che chiamava «poesia popolare», limitata a «semplici parole» e «semplici forme», resta ancora a prevalere, con tutta la sua incapacità di smuovere ricordi, passioni, esperienze.\nIn quella che generalmente in Italia è ancora definita poesia, dettano legge il ristagno del versificare in piccoli sfoghi personali e la latitanza di una critica capace di distinguere; cooperano nell’alimentare tale situazione gli usi aberranti dei media vecchi e nuovi che spacciano per democrazia il livellamento e il populismo culturale di editor e organizzatori interessati esclusivamente a fare numero. L’inflazione di cretinate più o meno sgangheratamente in versi è in grado di allontanare tanto una letteratura il cui statuto è in via di ridefinizione, quanto i lettori già distratti per conto loro. E nonostante gli stilemi ufficiali e più diffusi risultino piuttosto omogenei, la scrittura mantiene possibilità immense. Le eterogeneità sono ricche, pur se forse è ormai impossibile articolare un canone: e non è detto che questo sia necessariamente un male.\nIl 30 novembre 1997 a Lussemburgo, Jacques Santer, presidente della Commissione Europea della CEE, aveva ricordato ai poeti d’Europa l’importanza di un’azione comune e differenziata per contribuire a definire «la sensibilità e l’identità del Continente». Era in corso il terzo convegno de l’Académie Européenne de Poésie, fondata a Lussemburgo nel 1996 e presieduta da Alain Bosquet, vice presidenti Maria Luisa Spaziani e Anise Koltz, segretario generale Jean Portante; costituita da sessanta membri in rappresentanza di nove paesi, l’associazione è organismo di coordinamento intenzionata a ottenere un maggiore impegno e coinvolgimento nell’educazione alla poesia delle scuole, anche di ordine inferiore, una programmazione radiofonica più attenta e mirata, la concessione di aiuti sostanziali agli editori di poesia e alle riviste di settore. Mentre continuano a trascinarsi un’Europa diventata provincia dell’Euro, una politica capace soltanto di salvaguardare i propri interessi e una comunicazione che avvilisce la parola, anche tali disposizioni sembrano assumere toni diversi dall’ottimismo con cui potevano essere accolte.\nAd ogni modo, i tempi sono sempre impervi. Antonio Seccareccia mi raccontò cosa accadde quando nel 1974 il premio decise di fare il primo decisivo salto di qualità e assumere la denominazione Città di Frascati, attribuendo riconoscimenti non più a singole poesie ma a libri e conferendo invece di botti di vino assegni al portatore. Prime ed ultimissime di Cesare Betocchi è così festeggiata in una brutta serata d’inverno. Nelle poesie di Betocchi un’ansia d’illuminazione religiosa s’incontra con un concreto naturalismo; le dieci persone che in tutto formano pubblico, giuria e premiato sono costrette ad aspettare sotto la pioggia che la donna delle pulizie apra la porta del palazzo comunale, lasciata sconsideratamente chiusa. Forse, nonostante la parola poesia ormai sembri dilagare anche negli ambiti amministrativi, quella porta non si è mai aperta. Tuttavia, si può anche restare a guardare la pioggia.\nQuesti studi sono stati oggetto di differenti circostanze di pubblicazione. Tra queste, l’articolo “Trent’anni del Premio di Poesia Città di Frascati”, pubblicato su «Castelli Romani» a. XXXIII (I nuova serie) n. 2 marzo 1993, e una conferenza tenuta con Sergio Zavoli presso lo stesso refettorio dove si svolse nel 1958 la cena dei «poeti amici» nell’aprile 1998, primo anniversario della scomparsa di Antonio Seccareccia. Il discorso non si esaurisce con la completa rivisitazione qui offerta.\n•\nFotografia: Claudio Comandini, “Il premio del carcerato” – Frascati, maggio 2009."
  },
  {
    "objectID": "posts/pages/2017-04-10-il-noir-e-il-giallo-e-il-thriller-come-arte.html",
    "href": "posts/pages/2017-04-10-il-noir-e-il-giallo-e-il-thriller-come-arte.html",
    "title": "Il noir (e il giallo e il thriller) come arte",
    "section": "",
    "text": "Le narrazioni noir, gialle e affini, conoscono metropoli e province, eccellenze e mestieranti, hanno tecniche per risolvere problemi nelle quali le preoccupazioni scientifiche e matematiche sono decisive. Oscar Montani, autore di romanzi (ultimo libro “La pazienza del gatto”, 2016) e direttore editoriale per Nerocromo, ricorda anche che per farne un’arte non basta seguire le regole di genere, ma occorre avere una storia da raccontare.\n\n1. Un volto nell’ombra\n\n\n\nimage1\n\n\nÈ di pochi giorni fa una frase che mi ha un po’ agitato (sinonimo gentile per incazzato): «Sì, ma va bene così, in fondo è solo un giallo!» L’ha pronunciata un mio autore in risposta alla mia ipotesi (richiesta non troppo velata) di revisione di un dialogo che poteva meglio caratterizzare un personaggio.\nLa mia risposta, pacata: «C…o! Stai a imbrattare carta e schizzare inchiostro o pensi di far arte? Nel primo caso smetti: va bene così! Nel secondo impegnati e cerca di avere più rispetto per il tuo personaggio: mettilo sotto uno spot impietoso!»\n\n\n2. Genere o arte?\n\n\n\nimage2\n\n\nCi sono aspiranti autori che, prima di mettersi a scrivere un giallo (o noir), si ispirano (si attengono) a regole di genere, convinti (gli stolti) di produrre un’opera di sottocultura pop.\nL’immagine sopra, se da voi consultata, vi farà capire come i primi delinquenti siano proprio questi principianti! Peggio di loro sono quelli che, alla seconda o terza opera (quanti lettori: complici ignoranti, viscidi condiscendenti o semplicemente parenti?) continuano a seguire pedissequamente le regole!\nIo credo che prima di prendere in mano una penna (una tastiera) ci si debba porre un paio di  domande: «Ho una storia da raccontare? Cosa voglio dire ai miei lettori?»\n\n\n3. Una mente organizzata\n\n\n\nimage3\n\n\nSe si hanno  le risposte significa che la nostra mente è ben organizzata. Solo allora si può cominciare a costruire la nostra opera artistica. Sì, credo che il noir sia arte.\nNon vi scandalizzate, se lo fate significa che in altri tempi avreste pensato che i fumetti (ora che si chiamano Graphic Novel non osereste mai!) fossero un perdita di tempo per i vostri figli!\n\n\n4. Perché il noir è arte\n\n\n\nimage4\n\n\nCercherò di elencare alcune ragioni a sostegno della mia tesi. Un autore che scrive gialli persegue un obiettivo: rendere visibile il buio dell’anima!\n\nDescrive uno stato dell’anima che tormenta uno o più personaggi. È il primo processo di identificazione che colpisce il lettore.\nCostruisce uno stato di tensione emotiva attraverso la suspense (diffidate da chi non la scrive così!).\nUtilizza metodi di montaggio delle scene più in chiave emotiva che logica.\nScava nei caratteri del personaggi per far emergere punti di vista diversi. Per offrire chiavi di lettura della complessità.\nParla di situazioni poco note al grande pubblico, abituato a vederne solo la punta dell’iceberg o a vederle raccontate da frettolosi giornalisti TV.\nÈ un romanzo! A commento di questa affermazione mi limiterò solo a citare Andrea Camilleri (da considerare come “il Maestro”!): «Ho imparato a fare lo scrittore quando mi son messo a scrivere un giallo! Prima pensavo di esserlo, ma solo un giallo ti fa capire quanto rigore occorra nello scrivere!». Grazie Maestro!\n\n\n\n\nimage5"
  },
  {
    "objectID": "posts/pages/2017-10-24-affinita-e-divergenze-tra-fascismi-e-new-deal.html",
    "href": "posts/pages/2017-10-24-affinita-e-divergenze-tra-fascismi-e-new-deal.html",
    "title": "Affinità e divergenze tra fascismi e New Deal",
    "section": "",
    "text": "Una polemica apparsa recentemente sul _The New Yorker a firma di Ruth Ben-Ghiat_si chiedeva perché in Italia edifici legati al fascismo, quali il Foro Italico e il Palazzo della Civiltà Italiana (o del Lavoro), non venissero abbattuti. E nel lamentare la presenza di neo-fascisti al Parlamento compiutasi con gli alleati di Berlusconi, che a suo dire nella loro scalata sarebbero addirittura stati aiutati dall’esistenza di palazzi e monumenti e dalla rete di luoghi di pellegrinaggio, ricordava la forte colonizzazione dell’immaginario compiuta da Mussolini durante il ventennio, verso la quale non sarebbe mai stata compiuta alcuna rieducazione analoga a quella tedesca. Tuttavia, se in Italia esiste una recrudescenza fascista, che ha rappresentanze decisamente più impresentabili rispetto alla destra di governo di AN ed eredi, i cui demeriti non vanno comunque minimizzati, questa non trova ragione nei motivi addotti da Ben-Ghiat, che soffrono di più di una superficialità di analisi. Piuttosto, se gli stili di cui si avvalse l’architettura del ventennio furono piuttosto vari e niente affatto disprezzabili, la mancata rieducazione degli italiani dipende soprattutto dalla retorica con cui il Paese ha elaborato l’eredità del ventennio, senza approfondire adeguatamente né i motivi interni né quelli internazionali che ne segnarono la fine e l’inizio. Infatti, come mostrano anche le convulse vicende legate all’8 settembre, fu il parlamento fascista a destituire il Duce, mentre i generali del Re cercarono trattative con gli Alleati e arrivarono in alcuni casi anche collaborare alla Resistenza; da parte loro, gli inizi del fascismo, il cui movimento a fianco della matrice nazionalista ne aveva pure una socialista, ricevettero considerazione piuttosto dignitosa prima da Francia e Inghilterra e poi da esponenti del New Deal_ americano, con cui comunque non condivideva la forma politica dittatoriale. Insomma, per effettuare un inquadramento storico che non censuri in maniera paradossalmente ’fascista’ un intero periodo storico è opportuno reinquadrare, come da tempo ha fatto Renzo De Felice, l’origine del movimento fascista nelle esigenze di un paese dall’unità incompiuta di organizzare le proprie forze e legittimarsi di fronte ad interlocutori internazionali. Inoltre, dopo venti anni, il regime fascista si sarebbe letteralmente suicidato, lasciando ad ogni modo dietro di sé molti riciclati e diverse istituzioni tuttora in piedi. Il suo fantasma viene invece mantenuto vivo da folckore nostalgico un po’ stantio che riceve linfa anche da un retorico antifascismo dietro cui si nasconde una politica incapace di affrontare i propri compiti. E ciò in larga misura è ancora cronaca._\nQuanto è però più interessante da notare a livello storico è come venisse percepito il fascismo agli occhi dei politici degli altri paesi loro contemporanei, sul cui giudizio ovviamente pesava non il futuro massacro del secondo conflitto mondiale ma il crollo della borsa di Wall Street del 1929. Così, come ebbe poi modo di evidenziare per la prima volta in modo sistematico del 1973 lo storico John A. Garraty, le differenze tra le diverse reazioni mondiali alla crisi del liberismo non avevano messo ancora in luce le distinzioni per cui poi giunsero al loro fatale scontro, ed erano complessivamente reputati quali sistemi di capitalismo di stato impegnati a fondare comunità di eguali sulla base di una leadership a base plebiscitaria, alla quale erano particolarmente congeniali gli strumenti di comunicazione di massa. Tali affinità può mostrarle, in modi che la Ben-Ghiat sembra del tutto ignorare, proprio la stessa architettura, anch’essa intenta in ogni paese a liberarsi dal caos stilistico determinato dall’approccio tecnico e funzionale del modernismo, e così rivalutare il carattere simbolico delle opere pubbliche. Roma fu coinvolta da un programma per cui le demolizioni delle città storica dovevano riportare alla luce quella antica e fonderla con i monumenti lineari che ne ostentavano i simboli; Berlino iniziò ad essere smantellata per lasciare così spazio al cantiere di pretesa capitale del mondo di nome Germania; Mosca modernizzò per intero il proprio aspetto pur senza riuscire a completare l’ambizioso palazzo dei Soviet; gli spazi vuoti di Washington furono colmati da opere di gusto neoclassico, europeo e anche fascista il cui esplicito intento era quello «appassionare», in modi che sarebbero piaciuti anche agli urbanisti fascisti, nazisti e comunisti. Cogliere le somiglianze e le divergenze tra le politiche di Roosevelt, Hitler e Mussolini con una solida analisi di programmi e obiettivi, senza nessun revisionismo e consapevoli che «una comparazione non è un’equazione»_ (Garraty), è l’obiettivo che si è posto Wolfgang Schivelbusch in 3 New Deal (2006), che entrando nel discorso proprio attraverso l’architettura mostra in maniera documentata l’evolversi dei rapporti tra il New Deal americano e i totalitarismi europei._\n1. 1933, anno di pace\nSe c’è stato un anno di pace, nella prima metà del XX sec., che ha rappresentato il momento più basso del sistema liberaldemocratico e  quello più alto del totalitarismo fascista, è stato il 1933. Le repubbliche dell’Europa centrale nate tra tanti squilli di tromba dopo la Grande guerra erano in gran parte governate da dittatori autoritari (con l’importante eccezione della Cecoslovacchia). Il fascismo celebrava il suo undicesimo anno al potere e con le elezioni vinte dai nazional socialisti in Germania la democrazia liberale subiva una sconfitta epocale nella più grande nazione industrializzata del continente. Nel marzo 1933, a simbolica conferma del trionfo, si costituiva un’Internazionale fascista [progetto esclusivamente italiano di intellettuali fascisti inclini al trotzkismo delusi dalla burocratizzazione mussoliniana. Promossa con molta enfasi, agli occhi degli osservatori si risolse nel 1935 in una «truffa colossale».]. [1]\nNei primi giorni di quello stesso mese, Franklin Delano Roosevelt prestava giuramento come presidente degli Stati Uniti: un evento da alcuni considerato una vigorosa reazione dell’America all’evoluzione politica ed economica del mondo, da altri una tacita resa a tale evoluzione. Gli ampi poteri concesso a Roosevelt dal Congresso, prima che l’organismo decadesse, non avevano precedenti in tempo di pace. Attraverso quella “delega di potere”, il Congresso aveva in pratica rinunciato alle proprie prerogative di ramo legislativo del governo. L’unico strumento di controllo sul poter esecutivo restava la Corte suprema.\nIn Germania un procedimento analogo aveva fatto assumere a Hitler il potere legislativo dopo l’incendio del Reichstag, di sospette origini dolose, il 28 febbraio 1933. Come negli Stati Uniti, il potere giudiziario si sarebbe mantenuto indipendente, almeno per un breve periodo. L’Alta corte tedesca, infatti, assolse i quattro indiziati, tra i quali il comunista bulgaro Georgi Dimitrov, processati per l’incendio del Reichstag, il quello che fu il canto del cingo della magistratura tedesca.\n2. La prospettiva europea\nI nazionalisti salutarono con favore le misure assistenziali di emergenza attuate nei primi undici giorni delle presidenza Roosevelt, giudicandole in sintonia con il proprio programma rivoluzionario. L’11 maggio 1933, il principale quotidiano nazista, il Völikisher Beobachter, prendeva posizione con un articolo dal titolo Le misure dittatoriali di Roosevelt per la ripresa. L’autore scriveva: «Ciò che che traspare negli Stati Uniti, da quando Roosevelt ha assunto la presidenza, è un chiaro segnale dell’inizio di una nuova epoca anche negli Stati Uniti». \nIl tono non era mutato qualche mese dopo, il 17 gennaio 1934: «Anche noi nazionalsocialisti tedeschi guardiamo all’America […] Roosevelt sta facendo esperimenti coraggiosi. Temiamo soltanto che possano fallire.» _E il 21 giugno di quell’anno, il giornale trasmetteva le prime conclusioni dall’esito positivo del New Deal: «Roosevelt ha ottenuto quanto era umanamente possibile considerato le basi di partenza limitate e insufficienti»._\nCome il nazionalismo era seguito al «periodo burocratico» di decadenza della Repubblica di Weimar, sosteneva il Völkisher Beobachter, il New Deal aveva scalzato «la smania sfrenata della speculazione di mercato» degli anni Venti americani. Il giornale sottolineava il fatto che Roosevelt aveva «adottato elementi del pensiero nazionalsocialista per le sue riforme economiche e sociali» e ne lodava lo stile di leadership, paragonabile al Führer-prinzip della dittatura hitleriana: «Anche se non sempre con parole identiche, [Roosevelt] esperta a mettere l’interesse collettivo prima di quelli egoistici e individuali. Molti passi del suo libro “_Guardando nel futuro” avrebbero potuto uscire dalla penna di un anzionalsocialista. In ogni caso, si può presumere che egli senta una notevole affinità con la filosofia nazional socialista.» _\nIl giornale ammetteva che Roosevelt aveva conservato quella che definiva «una parvenza di democrazia», ma proclamava che anche negli Stati Uniti era «in corso un’evoluzione verso uno Stato autoritario». Il commentatore aggiungeva: «Il corso politico del presidente ha ancora in sostanza al proprio interno tendenze democratiche, ma è profondamente segnato da un forte nazionalsocialismo». [2]\nLo stesso Hitler aveva dichiarato all’ambasciatore americano William Dodd di essere «d’accordo con il presidente nel ritenere che i valori del dovere, della disponibilità al sacrificio e della disciplina debbano governare il popolo intero. Queste esigenze morali che il presidente colloca sopra ogni singolo cittadino degli Stati Uniti sono anche la quintessenza della filosofia dello Stato tedesco, che trova la propria espressione nella parola d’ordine: “Il bene pubblico trascende gli interessi dei cittadini”_.» _Ancora nel 1938, il successore di Dodd, Hugh R. Wilson, riferiva positivamente a Washington delle proprie conversazioni con Hitler:\n«Hitler ha poi affermato di avere osservato con interesse i metodi che lei, signor presidente, ha cercato di adottare negli Stati Uniti per far fronte ad alcuni problemi simili a quelli che egli aveva dovuto affrontare una volta assunta la carica. Gli ho risposto che nel mio ancor breve soggiorno in Germania devo già avuto modo di notare le analogie tra alcune difficoltà economiche che lei sta tentando di superare e quelle che egli aveva affrontato e, in taluni casi, risolto. Ho anche aggiunto che lei aveva un fortissimo interesse per certi aspetti dell’intervento sociale in corso in Germania, soprattutto verso i giovani e gli operai, e che uno dei miei primi compiti sarebbe consistito nel riferirle del loro svolgimento.» [3]\nVa aggiunto che non erano solo i nazisti a osservare da questa prospettiva le vicende americane durante la presidenza Roosevelt. Anche la stampa tedesca non di partito, che fino al 1936 fu in gran pare libertà di parlare degli Stati Uniti come riteneva più opportuno, dipigeva Roosevelt alla stregua di un leader carismatico e autoritario e definiva gli interventi della sua amministrazione come quelli di una dittatura economica, da socialismo di Stato. La stampa non nazista era meno interessata a fare confronti espliciti, ma il principale quotidiano del paese, la Frankfurter Zeitung, continuava ad annoverare Roosevelt «tra gli uomini che hanno compreso lo spirito collettivo del proprio popolo e che, con energia giovanile e ipnotica, sanno ispirare nuova fiducia e nuovo vigore alle masse, le quali altrimenti oscillano continuamente tra dubbio e speranza». Il giornale arrivava a questa conclusione: «Roosevelt è un leader [Führer] e un riformatore del suo popolo, in una fase nuova della vita comunitaria». [4]\nGli osservatori inglesi e francesi fecero un ritratto non dissimile dipingendo Roosevelt sistematicamente come un comandante in tempi di emergenza, sulla falsariga di un dictator dell’antica Roma repubblicana o come un autocrate plebiscitario alla Mussolini (più di rado si citava Hitler). Il francese Bernard Fay, ammiratore del presidente americano, così lo definiva: «Un autentico dittatore, sostenuto dall’affetto e dall’entusiasmo delle masse». [5]\nI paragoni con il fascismo erano facilitati dal fatto che il regime di Mussolini, a differenza del nazionalsocialismo, era già a potere da vari anni. Aveva superato la fase iniziale di violenza rivoluzionaria ed era ormai accettato dalle democrazie occidentali, nonostante l’impronta dittatoriale, come membro legittimo della comunità politica internazionale. Mussolini si dimostrava un apprezzato bastione contro il bolscevismo, merito che le democrazie occidentali ancora non riconoscevano a Hitler, da poco annesso al potere. Questa è l’unica spiegazione del riconoscimento internazionale di cui godette il fascismo già negli anni Venti e fino all’invasione dell’Etiopia del 1935. Agli occhi dell’Occidente, Mussolini era un leader mondiale legittimo, il carismatico contraltare di Lenin, e il suo regime offriva una prima efficace linea di difesa contro il comunismo. Il nazionalsocialimo invece, nonostante la retorica antibolscevica, era considerato pericolosamente rivoluzionario e, nella sua componente comunitaria, addirittura protobolscevico. [6]\nUn ulteriore e più specifico motivo per cui, nel 1933, il New Deal era messo sovente a confronto con il fascismo era il seguente: l’Italia, sfruttando una massiccia campagna di propaganda, aveva da diversi anni avviato la transizione da un sistema di libero mercato a uno a gestione pubblica o corporativo. Negli anni Trenta il corporativismo era visto, sul piano internazionale, come una reazione perfettamente comprensibile al crollo dell’economia liberista, allo stesso modo della politica di autosufficienza nazionale e di separazione dell’economia mondiale praticata nell’Unione Sovietica sotto Stalin.\nCerto, il programma corporativismo italiano, che lo storico Maurizio Vaudagna definisce «l’innovazione più originale del fascismo fino a quel momento», appariva di gran lunga preferibile al «grande balzo in avanti» _del comunismo, perché non comportava l’abolizione della proprietà privata. [7] Gli analisti del periodo non potevano non notare elementi di corporativismo nella gestione roosveltiana dell’economia attraverso la National Recovery Administration, l’ente costituito nel 1933 per stabilire i “codici” obbligatori di produzione e di prezzo per l’industria americana. La stampa italiana era attentissima a tali analogie e Mussolini aveva posto le basi per un confronto del genere in una recensione da lui scritta del libro di Roosevelt _Guardando nel futuro. Per un verso, identificava un’affinità spirituale: «L’appello alla risolutezza e alla sobrietà virile della gioventù nazionale, con cui Roosevelt esorta qui alla lotta i suoi lettori, ricorda i modi e i mezzi con cui il fascismo ha ridestato il popolo italiano.»\nIn altri passi, Mussolini era più riservato: «Spesso ci si domanda, in America come in Europa, quanto ‘fascismo’ sia presente nel programma del presidente degli Stati Uniti. Dobbiamo stare attenti a non eccedere nelle generalizzazioni. Ricorda il fascismo il principio secondo il quale lo Stato non lascia più l’economia al controllo dei suoi specifici meccanismi, avendo riconosciuto che il benessere economico coincide con quello del popolo. Senza dubbio lo spirito che accompagna questo cambio di rotta somiglia a quello del fascismo. Più di questo, per il momento, non si può affermare.» [8]\nLe riserve di Mussolini rispecchiavano l’etichetta in uso tra i leader mondiali, che cercavano di evitare di apparire troppo di parte: nel luglio 1933, mese in cui uscì l’articolo del Duce, il suo ufficio stampa aveva ricevuto l’ordine di non definire fascista il New Deal, perché questo avrebbe offerto graditi argomenti agli avversari politici di Roosevelt negli Stati Uniti. [9] Un anno dopo, Mussolini si era abbastanza convinto della saldezza della posizione del presidente da lasciare da parte la diplomazia nella scelta delle parole. Nella sua recensione dell’edizione italiana di Nuovi orizzonti, di Henry A. Wallace, segretario dell’Agricoltura dell’amministrazione Roosevelt, scriveva:\n«Il libro nel suo insieme è tanto ‘corporativista’ quanto lo sono le singole soluzioni avanzate. È una dichiarazione di fede e un atto di accusa ne confronti del liberismo […]. La risposta di Wallace all’interrogativo si quello che vuole l’America è questa: tutto tranne un ritorno al libero mercato, all’economia anarchica. Dove va l’America? Questo libro non lascia dubbi: è sulla strada del corporativismo, il sistema economico di questo secolo.» [10]\nNonostante il precedente diktat del Duce, la stampa italiana faceva frequenti paragoni tra Stati Uniti e Italia, e il dibattito si svolgeva in un clima che lo storico Marco sedia definisce «di completa libertà». [11] C’era un accordo unanime sul fatto che il New Deal, nel suo orientamento economico e sociale, fosse antiliberale come il fascismo. Nella rivista di teoria politica del Partito fascista Gerarchia, Giovanni Selvi sosteneva che i piani della National Recovery Administration «recavano il segno del fascismo» ed erano un «corporativismo senza corporazioni». [12]\nCiò che creava più problemi, in questi confronti, era che il New Deal, a differenza del fascismo, non cercava di fare a meno del sistema democratico. Un autore fascista tentò di chiosare la differenza: «Anche negli Stati Uniti il capitalismo è entrato nella sua fase corporativa». Un altro si limiti ad asserire che l’ordine economico postliberale «collega il movimento liberale al fascismo che a tutti gli altri esperimenti sociali che si rifanno al modello italiano». Altri ancora, per spiegare le differenze tra i due sistemi politici, si concentravano sull’analisi delle personalità di Mussolini e di Roosevelt, mettendo in luce il vigore, la forza di volontà del presidente americano, nonché la sua «modernità di prospettiva, che lo colloca senza alcun dubbio tra gli statisti di nuovo tipo». [13]\nOltre ad aver accolto con favore gli elementi economici postliberali del New Deal, i nazionalisti e i fascisti videro nell’elezione di Roosevelt una straordinaria occasione di propaganda, in quanto dava loro la possibilità di sostenere che la nazione più potente del mondo aveva imboccato las testa via da loro percorsa e sostenuta da anni. In un sol colpo, i fascisti si presentavano come una potenza mondiale, la cui influenza travalicava i confini nazionali.\nUn simile autoritratto, tuttavia, non mancava di consapevoli dissonanze. Da un punto di vista psicologico, il Duce e il Führer si trovavano nella stessa situazione di un proprietario di una bettola malfamata, nella quale, tra la sorpresa generale, era arrivata la prenotazione di un ricco gentiluomo. Si sentivano orgogliosi e contenti, o provavano un misto di simpatia e di disprezzo per quell’uomo che era caduto tanto in basso da non avere nessun altro posto dove andare? Nei discorsi degli italiani e dei tedeschi sul New Deal sono evidenti entrambi i tipi di reazione. Nel 1933, quanto stava avvenendo in America offriva motivi di soddisfazione, e nazisti e fascisti si vedevano legittimati dalla nazione più potente della terra. Un paio d’anni più tardi, però, italiani e tedeschi cominciarono a prendere le distanze.\nLa ragione principale di questa inversione di rotta fu il raffreddamento delle relazioni tra i paesi liberal-democratici e quelli fascisti in seguito all’invasione italiana dell’Etiopia, nel 1935, e al coinvolgimento italo-tedesco nella guerra civile spagnola, agli occhi dell’Occidente entrambi esempi di espansionismo totalitario. Italiani e tedeschi non presero seriamente le voci antifasciste provenienti da Washington, in seguito a quello che era percepito come il fallimento economico del New Deal. «Gli Stati Uniti», azzardava un periodico tedesco, «sono privi di un’unità nazionale e di una guida diretta, presupposti decisivi per il successo di riforme coraggiose come quelle che Roosevelt aveva avviato nel 1933.» _Lo stesso giornale aggiungeva che, a differenza del New Deal, «la rivoluzione nazionalsocialista ha mantenuto le proprie promesse»_. [14]\nLa critica non mancava di argomenti concreti. Il tasso di disoccupazione negli Stati Uniti era salito in modo notevole nel 1937, ritornando quasi ai livelli del 1932, mentre Germania e Italia godevano della piena occupazione. Se si accettava l’interpretazione oggi unanimemente condivisa dagli storici, secondo la quale gli Stati Uniti sarebbero del tutto usciti dalla Depressione soltanto con l’ingresso nel conflitto mondiale, ci si presentava un ulteriore parallelismo tra fascismo/nazismo e New Deal. Tutte e tre i sistemi ideologici avevano bisogno del riarmo e della guerra per riportare in piena salute le economie nazionali.\n3. La prospettiva americana\nProbabilmente non stupirà che i confronti tra il New Deal e le ideologie totalitarie fossero parte integrante della retorica quotidiana degli avversari interni di Roosevelt. Un senatore repubblicano dell’epoca sostenne che la National Recovery Administration (Nra) si era «spostata sin troppo in direzione della Russia», mentre perfino un democratico la criticava per aver tentato di «trapiantare l’hitlerismo in tutti gli angoli di questo paese». Herbert Hoover esortava alla resistenza aperta nei confronti delle politiche della Nra: «Dobbiamo batterci per un governo che ritrovi le sue basi nelle libertà e nelle opportunità individuali, che erano le basi stesse della visione americana. Se perdessimo, continueremmo lungo la strada del New Deal che ci porta a un governo di tipo personale basato su teorie collettiviste. Con idee del genere il nostro può trasformarsi in uno Stato d’impianto fascista». [15]\nSentimenti del genere potevano certamente essere ascritti alle normali polemiche di parte e alle rivalità interne ai partiti, se non fosse per il fatto che erano ripresi anche da intellettuali attenti alle scene politiche e sociali, i quali erano per altri versi vicini a Roosevelt. Il giornalista liberale Mauritz Hallgren scriveva sullo Spectator: «Noi americani siamo destinati a dipendere molto dallo Stato come unico mezzo per salvare il sistema capitalistico. Senza il seguito di eserciti in camicia nera e di azzimati dittatori economici (almeno per il momento) siamo sospinti in modo rapido e definitivo verso il fascismo […]. E in un altro passo osservava: «Sono certo che in questo paese si presenterà gradualmente, camuffato con orpelli democratici per non spaventare la gente. Ma quando arriverà, non avrà sostanziali differenze dai regimi fascisti dell’Italia, e della Germania. Ecco il ruolo di Roosevelt: far sì che il popolo rimanga convinto che il capitalismo di Stato in costruzione sia del tutto democratico e costituzionale.» [16]\nSulla North American Review, Roger Shaw rincarava la dose: «Stranamente, i fautori del New Deal ricorrono a mezzi fascisti per fini liberali. La Nra, con il suo sistema di norme, le clausole che regolano l’economia, e certi aspetti tesi a migliorare la situazione sociale, è stata un semplice adattamento meccanico dello Stato corporativo italiano nei propri meccanismi. La filosofia del New Deal assomiglia da vicino a quella del Partito Laburista inglese, ma i suoi meccanismi sono stati presi a prestito dall’antitesi italiana al laburismo.» [17]\nDa un punto di vista marxista in qualche modo piùortodosso, V. F. Calverton scriveva sul Modern Monthly: «La Nra, pur senza assumere modi fascisti, sta facendo ciò che il fascismo europeo è deciso a compiere, cioè la liquidazione dell’uomo comune e la morte della piccola impresa come forza economica. Così Franklin Delano Roosevelt, eletto dai dimenticati d’America, diventa il padre di una strategia economica che di propone per sua stessa natura di far sprofondare nell’oblio completo quei dimenticati, estinguendoli come classe. Così facendo, raggiunge uno degli obiettivi economici che il fascismo sta conseguendo con metodi più drastici e violenti.» [18]\nSulla stessa rivista, il capo dell’American Socialist Party, Norman Thomas, si esprimeva in questo modo: «Le analogie tra l’economia del New Deal e quella dello Stato corporativo di Mussolini o dello Stato totalitario di Hitler sono strette ed evidenti. Lo stile ‘liberale’ con il quale Roosevelt ha finora rivestito la sua irregimentazione non muta la sostanza sta mostrando ormai la corda». [19]\n«Stiamo sperimentando l’economia fascista, senza averne sofferto i guasti sociali e politici» affermava George Soule, il direttore liberale di New Republic, nel libro The Coming American Revolution, pubblicato nel 1934. [20] Sul Political Quarterly, Oswald Garrison Villard era molto più scettico: «Nessuno può negare che l’intera legislazione Roosevelt abbia enormemente accresciuto l’autorità del presidente, gli abbia conferito alcuni poteri dittatoriali e abbia stabilito precedenti che renderebbero facile a un qualsiasi successore di Mr. Roosevelt, o a lui stesso, di instradarci sulla via del fascismo o del socialismo di Stato.» [21]\nNel 1934, un articolo per Harper’s Magazine di Joseph Brown Matthews e Ruth Enalda Shallcross si chiedeva: «L’America deve diventare fascista?» _Gli autori rispondevano: «Nella natura stessa del piano di ripresa, dei suoi metodi e dei suoi obiettivi, è possibile osservare una tendenza che, se spinta alle logiche conclusioni, porta alla fase fascista del controllo dell’economia. Le misure blande non hanno funzionato e con il loro fallimento hanno aperto le strade verso il controllo fascista.»_ [22] Gilbert H.Montague, nell’edizione del 1935 degli Annali of the American Academy of Political and Social Sciences, aveva avanzato questa conclusione: _«La Nra corrispondeva a una forma di legiferazione che era inconsapevolmente, ma comunque nella sostanza, fascista»_. [23]\nIn termini generali, dunque, gli osservatori americani presentavano un quadro analogo a quello dei loro omologhi europei, riguardo alle affinità tra New Deal e fascismo. L’uno e l’altro erano giudicati espressioni di uno stile di governo postliberale, la cui spinta principale era in direzione della pianificazione sociale e dell’economia guidata dallo Stato. Allo stesso tempo, i commentatori americani sottolineavano una differenza di fondo: il New Deal, contrariamente al fascismo, aveva preservato le libertà civili individuali. A questo punto l’interrogativo sorgeva spontaneo: il New Deal era la risposta americana al fascismo, o il primo sintomo di un’infezione fascista? In un articolo sul New York Times, Norman Thomas si chiedeva: «In che misura possiamo aspettarci di avere un’economia fascista senza una politica fascista?» [24]\nGli stessi uomini del New Deal cercavano sempre di evitare, almeno in pubblico, di dare l’impressione che le proprie scelte politiche avessero punti di contatto con i sistemi autocratici europei. La cosa non deve sorprendere, perché il maggior timore dei politici americani degli anni Trenta era quello di essere etichettati come “antiamericani”. Ci furono, però, eccezioni, e alcuni membri del governo ammisero l’esistenza di affinità. Lo stesso Roosevelt, in presenza di giornalisti, parlò di Mussolini e di Stalin come di «fratelli di sangue». In occasione del pubblico annuncio del Natonal Industrial Recovery Act, il presidente, riferendosi alle associazioni industriali appena ricostituite, le chiamò modern guilds, e le persone attente alla terminologia non stentarono a riconoscervi l’implicito riferimento al sistema delle corporazioni fasciste. [25]\nIn privato Roosevelt era molto più esplicito nell’esprimere simpatia nei confronti di Mussolini e interesse per l’ordine sociale ed economico del Duce. Se rispetto alla vision sociale, ideologia e politica di Hitler aveva sempre avvertito una distanza profonda, per Mussolini, fino alla metà degli anni Trenta, aveva provato «simpatia e fiducia». [26] A un corrispondente alla Casa Bianca confidò: «Non mi perito di dirle, in confidenza, che mi tengo in contatto piuttosto stretto con quel degno _gentleman italiano»_.\nUno dei suoi primi atti, appena salito alla presidenza, nel marzo 1933, fu la nomina di Breckinridge Long ad ambasciatore a Roma. Costui, da tempo alleato politico di Roosevelt, non aveva mai fatto mistero del proprio entusiasmo per il modello sociale fascista. Il presidente si faceva mandare rapporti da Roma direttamente da Long e non, come prassi, attraverso il Dipartimento di stato. Quando ricevette una prima entusiastica missiva dall’ambasciatore, si dice che abbia dichiarato: «Pare che non ci siano dubbi sul fatto che [Mussolini] sia interessante a quello che stiamo facendo, e anch’io sono interessato a molto colpito da quanto ha realizzato e dalle sue intenzioni senza dubbio oneste di riformare l’Italia». [27]\nLo stesso atteggiamento si riscontrava in coloro che collaboravano a stretto contatto con il presidente, per quanto fossero attenti a non ammettere pubblicamente la convergenza tra quanto facevano nel loro paese e i modelli fascisti, né l’interesse di alcuni di loro per gli esperimenti comunisti in Unione Sovietica. Non esistono prove inoppugnabili dell’accusa secondo la quale il capo della Nra, Hugh Johnson, fosse talmente entusiasta di un libro sul corporativismo italiano, da regalarlo spesso ad amici e conoscenti, [28] ma molte testimonianze dimostrano le affinità filofasciste dei circoli interni e vicini al New Deal.\nRexford Tugwell, l’uomo considerato più a sinistra del trust di cervelli di Roosevelt, che manifestava senza remore la propria ammirazione per l’economia pianificata sovietica, era altrettanto scatto nel dimostrare rispetto per e riforme politiche di Mussolini, pur essendo ostile al fascismo per ragioni ideologiche. Di ritorno da un viaggio conoscitivo in Italia, Tugwell notava sul proprio diario che nel tentativo di superare la crisi economica e di modernizzare la società, il regime di Mussolini aveva fatto «molte cose che a me sembrano necessarie. E in ogni caso [l’Italia] viene ricostruita materialmente e in modo sistematico. Mussolini ha senza dubbio gli stessi oppositori di FDR, ma controlla la stampa e così costoro non possono stellare le loro fandonie tutti i giorni. Governa un paese compatto e disciplinato, anche se con risorse insufficienti. Almeno in superficie, sembra aver compiuto un enorme progresso.»\nTugwell era rimasto anche colpito dalla capacità del fascismo di farsi motore del cambiamento: «È la macchina sociale più scorrevole e netta, la più efficiente che io abbia mai visto. E ne sono invidioso». [29] Non era l’unico a provare invidia per la facilità con cui Mussolini sembrava aver riformato la società italiana. Lorena Hickok intima amica di Eleanor Roosevelt e giornalista autrice di reportage sul New Deal, criticando un certo funzionario di un ente locale, scriveva: «Se Roosevelt fosse davvero un dittatore, riuscirebbe a concludere qualcosa. Ma così non c’è speranza». E poi aggiungeva: «Sono quasi costretta a trovarmi d’accordo con lui. Avessi vent’anni e pesassi trenta chili di meno, credo che mi verrebbe voglia di fare la Giovanna D’Arco del movimento fascista negli Stati Uniti». [30]\nAdolf Hitler e il nazionalsocialismo non godettero mai di quel misto di rispetto e simpatia che l’amministrazione Roosevelt dimostrava verso Mussolini e il fascismo. Questo fatto, però, non impedì a Washington di esaminare a fondo le misure e i programmi avviati da Berlino, per vedere se fossero in qualche modo imitabili. Il segretario degli interni di Roosevelt, Harold Ickes, per esempio, aveva dichiarato: «Ciò che facciamo in questo paese è analogo a quanto si sta facendo anche in Russia e addirittura sotto Hitler in Germania. Solo che lo facciamo in maniera metodica». [31]\nIn un certo senso, il diverso atteggiamento di Washington verso l’Italia e la Germania era un riflesso degli stereotipi nazionali. L’Italia era il paese dell’operetta, incapace di costituire una minaccia. La Germania rappresentava esattamente l’opposto. Era stata la principale avversaria dell’America nella Grande guerra, demonizzata dalla propaganda e sconfitta solo al costo di un enorme sforzo. Fin dai suoi esordi il nazionalsocialismo si presentava come la manifestazione più estrema dell’aggressività e della barbarie teutonica. L’immagine propagandistica della Prima guerra mondiale, di soldati tedeschi che infilzavano i bambini belgi sulle baionette, era stata direttamente trasferita ai pogrom antiebraici, mentre era finita nel dimenticatoio l’immagine innocua e inoffensiva che la Germania aveva trasmesso di sé nei 14 anni della repubblica di Weimar.\nInoltre, all’inizio degli anni Trenta erano ancora vividi gli echi della rivoluzione nazista, mentre le violenze di piazza che avevano accompagnato l’ascesa al potere di Mussolini erano ormai solo un ricordo. L’indignazione dei liberali davanti alle violenze perpetrate dai fascisti ai danni degli avversari politici era da tempo svaporata, lasciando il posto all’ammirazione per la puntualità con cui la rete ferroviaria italiana rispettava gli orari.\n•\n[1] Micheal Ledeen, Universal Fascism: The Theory and Practice of the Fascist International, 1928-1936, New York 1972, pp. 125-6.\n[2] Hans-Jürgen Scröder, Deutschland und die Vereinigten Staate, 1933-1939, Wiesbaden 1970, p. 93; Hans-Jürgen Scröder, Das Dritte Reich un die Usa), in AAVV, Die Usa und Deutschland, 1918-1975, Monaco 1978, pp. 117-8; Harald Frisch, Das deutsche Roosevelbild (1933-1941), tesi di dottorato, Freiuniversität Berlin 1967, p. 35; Phillip Gasest, Amerika in Dritten Reich, Stuttgart 1997, pp. 210-2.\n[3] William Dodd, in Franklin D. Roosevelt and Foreign Affairs, Cambridge, Massachusetts 1969, vol. II, p. 27; Woodrow Wilson, in Franklin D. Roosevelt and Foreign Affairs, 2nd sir., New York 1995, vol. IX, pp. 21-22.\n[4] Harald Frisch, Das deutsche Roosevelbild (1933-1941), cit.; Kiran Klaus Patel, Amerika als Argument: Die Wahrnehmung des New Deal am Anfang des ‘Dritten Reiches’, tesi di dottorato, Humboldt Univirsität Berlin, anche in Amerikastudien, vol. XV, 2000; Michael Freund, Deutsche Zeitschrift, vol. XLVII (1933-1934), p. 310.\n[5] Bernard Fay, Roosevelt and His America, Boston 1934, p. 310; Fenner Brockway, Will Roosevelt Succeed, in John Dizikes, Britain, Roosevelt and the New deal: British opinion, 1932-1938, New York 1979, pp. 96, 166-7.\n[6] Hamilton Fish Armstrong, Hitler’s Reich, «Foreign Affairs» vol. XI (06.1933), p. 595; Wolfgang Schilder, Das italienische Experiment: Der Faschismus als Vorbild in der Krise der Weimarer Republik, «Historisches Zeitschrift» vol. CCLXII (1996), pp. 72-125, 84, 99.\n[7] Maurizio Vaudagna, New Deal e corporativismo nelle riviste politiche ed economiche italiane, in Massimo Teodori (a cura di), Italia e America dalla Grande Guerra a oggi, Roma 1986, p. 103.\n[8] Benito Mussolini, Recensione a “Guardando nel futuro” di Franklin Delano Roosevelt, «Popolo d’Italia» 7.07.1933; anche in Marco Sedda,_ Il New Deal nella pubblicità politica italiana dal 1933 al 1938_, «Il Politico», vol. LXIV (1999), p. 250.\n[9] Maurizio Vaudagna, Corporativismo e New Deal, Torino 1981, p. 201; Maurizio Vaudagna, Mussolini e Roosevelt, in Cornelis A. van Mine and John G. Sears, Roosevelt and His Contemporaries, New York 1992, p. 165.\n[10] Marco Sedda,_ Il New Deal nella pubblicità politica italiana dal 1933 al 1938_, cit., p. 263.\n[11] Ibid, p. 247.\n[12] Giovanni Selvi, Fermentazione fascista nel mondo, in Gerarchia (1935), pp. 576-7.\n[13] Marco Sedda,_ Il New Deal nella pubblicità politica italiana dal 1933 al 1938_, cit., pp. 252, 258, 265; Rosaria Quartaro, Roma e Mosca: l’immagine dell’Urss nella stampa fascista, 1925-1935, in Storia contemporanea, vol. XXVII (1996) pp. 447-72.\n[14] Die deutsche Volkswirtschaft, vol. II (1938), p. 75, vol. III (1938), p. 100.\n[15] Herbert Hoover, Addresses Upon the American Road, New York 1938, p. 160; George Wolfskill and John A. Hudson, All But the People: Franklin D. Roosevelt and His Critics, 1933-1939, London 1969, p. 214.\n[16] Mauritz Hallgreen, «Spectator» 18.08.1933, p. 211; Arthur A. Ekirch, Ideologies and Utopia: The Impact of the New Deal on American Thought, Chicago 1969, pp. 188-9.\n[17] Roger Shaw, Fascism and the New Deal, «North America Rewiev» vol. CCXXXVIII (1934), p. 472.\n[18] V. F. Calverton, Will Fascism Come to America?, «Modern Monthly, vol. VIII (1934), pp. 559, 562.\n[19] Ibid, p. 462; George E. Sokolsky, America Drift Toward Fascism, «American Mercury», vol. XXXII (1934), p. 259.\n[20] George Soule, The Coming America Revolution, New York 1934, p. 294.\n[21] Oswald Garrisn Villard, «Political Quarterly», vol. V (1934) pp. 53-54.\n[22] Joseph Brown, Matthews and Ruth Enalda Shallcross, Must America Go Fascist?, «Harper’s Magazine», vol. CLXIX (1934), pp. 53-54.\n[23] Gilbert H, Montague, «Annals of the American Academy of Political and Social Sciences», vol. CLXXX (1935), p. 159.\n[24] Norman Thomas, Is the New Deal Socialism? A Socialist Leader Answer, «New York Times» 18.06.1933.\n[25] Franklin D. Roosevelt, citato in Arthur M. Schlesinger, The Politics of Upheaval (The Age of Roosevelt vol. III), Boston 1960, p. 648; Franklin D. Roosevelt, The Public Papers and Addresses, New York 1938, vol. II, p. 252.\n[26] Maurizio Vaudagna, Mussolini e Roosevelt, cit., p. 158.\n[27] Breckinridge Long, citato in John P. Diggins, Mussolini and Fascism: The View from America, Princeton 1972, p. 279; Maurizio Vaudagna, Il corporativismo nel giudizio dei diplomatici americani a Roma, 1930-1935, «Studi Storici» (07-08.1975), pp. 772-sgg.\n[28] Fausto Pitigliani, The Italian Corporative State, Londra 1933.\n[29] Micheal Vincent Namorato,_ The Diary of Rexford G. Tugwell: The New Deal, 1932-1935_, New York 1991, pp.138-9; James C. Wright, Capital and Labor Under Fascism, National Archive, Record Group 9, Records of the National Recovery Administration, Special Research and Planning Reports and Memoranda, 1933-5, Entry 31, Box 3).\n[30] Richard Lowitt and Maurine Beasley, One Third of a Nation: Lorena Hickock Reports on the Great Depression, Urbana 1981, p. 218.\n[31] Harold Ickes, citato in Lewis S. Four, American Travelers to the Soviet Union, 1917-1932. The Formation of a Component of New Deal Ideology, «American Quarterly» vol. XIV (1962); Kiran Klaus Patel, Soldaten der Albeit, Gottinga, 2003, pp. 412-13.\n\n\n\nSchivelbusch\n\n\n•\nFotografia: “Fascist Architecture in Washington: Lisner Auditorium by Faulkner & Kingsbury” (1941-1943)\nWolfgang Schivelbusch, “3 New Deal” (2006), Marco Tropea Editore 2008, pp. 23-36. Traduzione di Guido Lagomarsino."
  },
  {
    "objectID": "posts/pages/2016-06-10-invano.html",
    "href": "posts/pages/2016-06-10-invano.html",
    "title": "È tutto invano ciò che un uomo vano fa per bisogno",
    "section": "",
    "text": "Amore e morte, l’universo e ’l nulla\nnecessità crudele della vita\ntu mi rifiuti.\n(Voglio e non posso e spero senza fede - III, Febbraio 1907,  Carlo Michelstaedter, da “Volo per altri cieli è la mia vita”, Fara Editore, Santarcangelo di Romagna 1996).\nLa via della «persuasione», laddove questa si compendia nel dono di sé capace di rivelare la trascendenza nascosta nell’umano e superare così le convenzioni della «rettorica» e delle istituzioni con cui si propaga l’egoismo degli uomini, trovano forse traguardo nella negazione suprema - quella della vita.\nPossiamo così sintetizzare il pensiero e la vita di Carlo Michelstaedter (1887-1910), figura decisiva della filosofia italiana di inizio novecento, sul quale continuano a proliferare opere e studi che difficilmente riescono a prescindere dal suo enigmatico suicidio, compiuto a ventitré anni dopo la stesura della tesi di laurea. L’autore di “La Persuasione e la retorica , cresciuto in una famiglia di origine ebraica nella mitteleuropea Gorizia e poi trasferitosi nella Firenze di riviste quali «Il Leonardo» e «La Voce», trova i riferimenti più prossimi in Tolstoj, Ibsen, Schopenhauer e Beethoven, ed è impegnato a cercare una filosofia capace della tensione propria ai pensatori greci della ‘phisis’. Il suo gesto estremo fu, a detta del letterato Giovanni Papini, dovuto all’esigenza di «accettare sino all’ultimo, onestamente e virilmente le conseguenze delle sue idee». Invece, Gaetano Chiavacci, che conobbe personalmente l’autore, vi legge, piuttosto che «ragioni metafisiche», l’incapacità di vivere la «qualunque vita» dopo avere toccato un pensiero di cristallina purezza. Sergio Campailla, studioso ed editore dell’opera di Michelstaedter, ha riscontrato nell’ultimo periodo della vita la decisiva presenza di una figura femminile, la russa Nadia Baraden, studentessa di belle arti, esiliata dal suo paese perché implicata nella rivoluzione del 1905. A quanto risulta da alcune lettere, la donna non corrispose un suo approccio amoroso, per poi rivelargli di aver avuto la vita rovinata da una violenza subita da uno zio nell’infanzia, e di aver inoltre deciso di suicidarsi, cosa che avvenne nell’11 aprile del 1907 in quella che oggi a Firenze è Piazza della Repubblica, dove allora erano i caffè letterari Paszkowski e Giubbe Rosse. La donna lo aveva invitato ad «affrontare la vita e a non rinunciare mai a se stesso»: eppure, e sempre con un colpo di pistola, Michelstaedter pone termine alla propria esistenza il 17 ottobre dello stesso anno.\nUn incontro tra i due personaggi è immaginato nelle tavole di Gianluca Varone, disegnatore  e musicista che ha dedicato la tesi di laurea al grande filosofo goriziano.\n\n\n\nVarone Michelstaedter\n\n\nLa grafic novel è scaricabile qui.\nIllustrazione: Carlo Michelstaedter, “Autoritratto” (Olio su pannello, data incerta)."
  },
  {
    "objectID": "posts/pages/2015-09-25-istanbul-diario-di-bordo.html",
    "href": "posts/pages/2015-09-25-istanbul-diario-di-bordo.html",
    "title": "Istanbul: diario di bordo",
    "section": "",
    "text": "Alla scoperta della Nova Roma: mare, tramonti, palazzi, gatti, arte, archeologia, imperatori e matti. E musica.\n1. Il mare e la città\nIstanbul è costruita sul mare, ma lo ha dimenticato, incurante dei vari Dardanelli, Bosforo, Marmara, e tutti gli altri nomi insegnati dalla geografia. Una via di comunicazione metropolitana che sembra esistere solo per essere oltraggiata dai ponti, acqua inerte che non si fa toccare e dove nessuno fa il bagno, almeno qui e ora, nella città. Eppure penetra ovunque, e lo senti respirare, dove già approdarono gli ebrei sefarditi fuggiti dalla Spagna, tra le moschee barocche e i ristoranti eleganti di Ortakoy. E a Scutari, dall’altra parte del ponte, dove i turchi si insediarono già in epoca bizantina, abbracciato a quell’altro continente tra l’odore del pesce fritto e il megafono che chiama dalle barche.\nQuesto mare celebra l’incontro fra le terre: tra gli specchi distanti d’Oriente e d’Occidente. Un tempo ricordavano i pescatori che partivano la notte: il mare può darti vita, e può darti morte. Questo senti oggi, passeggiando sulle banchine poco sotto Topkapı: ciò che dal mare riceve vita, spesso al mare poi la toglie. Alla punta del Serraglio, i pescatori si dispongono in fila, pochi prendono qualcosa, un grosso relitto è a poca distanza dalle lenze. Il mare, vasto e ostile, amato e temuto. Anticamente destinato ad accogliere le anime dei morti e a purificare la terra, oggi beffardamente inquinato e ucciso dall’uomo moderno. Traditore tradito, si vendica con indifferenza della sua vecchia amica, e dei di lei figli, abbandonati a queste sponde.\n2. Tramonto a Occidente\nGuardo all’Europa come ad una vecchia cartolina che sfuma nel tramonto: di fatto, sono in Asia, nella parte asiatica di Istanbul, non lontano da Kadıköy, l’antica Calcedonia, città che fu denominata dall’oracolo di Delphi «terra dei ciechi». L’appellativo deriva dall’aver ignorato i potenziali del porto naturale del Bosforo che aveva proprio davanti a sé, sviluppati soltanto dai Romani. Successivamente, in epoca cristiana, a Calcedonia si svolse un concilio per stabilire l’unità delle nature umane e divina di Cristo, in opposizione a quanto invece sostenevano i monofisiti. Prende il suo nome di Calcedonio anche il quarzo quando si presenta in croste. Ora sono qui. Vedo sui sette colli della Nuova Roma, oltre a grattacieli e insegne, moschee e minareti, che in molti rifiuterebbero di considerare Europa anche se io glieli indicassi con un dito e dicessi: “guarda”. Dove l’Europa ha dimenticato la Costantinopoli romana e la Bisanzio greca e ortodossa, Istanbul, metropoli antica e modernità dell’Islam, sa restituire a chi vuole vedere il volto nascosto del vecchio continente. Da questa città, gli imperi bizantino e ottomano hanno conquistato il mondo mediterraneo ed eurasiatico, dai Balcani alla Mesopotamia, nel rispetto delle peculiarità culturali; su queste stesse rotte, oggi mantiene guerra un impero che non riconosce neppure se stesso, annullandosi da solo. Dell’Europa resta una cartolina estenuata, pensiamo che l’Oriente chissà dove sia, nessuno vede il porto che abbiamo proprio di fronte a noi.\n3. Cambiamenti\nSecondo un detto ricordato da Le Courbusier, Istanbul cambia ogni quaranta anni: se chiedi in giro, ci pensano un attimo, e tutti dicono che è vero. Lui aveva da poco assistito alla caduta dell’impero ottomano, mentre Ataturk inaugurava il tentativo di riportare la Turchia nelle lingue, nelle leggi e nella storia d’Occidente. Oggi, in questa Turchia ansiosa d’Europa ma già un po’ delusa, ho riscontrato un tipo di cambiamento che ti sorprende, letteralmente, ad ogni passo, a cui forse Le Courbusier non aveva pensato.\nDecisa una direzione, percorri una strada, prosegui seguendo le indicazioni, giri quando devi girare: eppure, la città gira sotto di te, ti prende letteralmente in giro, e così ti ritrovi esattamente nella direzione inversa, all’incrocio con la strada donde sei partito. Il reticolo di Istanbul sembrerebbe così perfettamente irregolare, non uno spazio euclideo e più somigliante a qualche geometria concava o convessa, ma ancora non è chiaro cosa sia. Il fenomeno è stato riscontrato in diverse zone e da diverse persone.\n4. Segreti indecifrabili\nI gatti sono gli unici ad Istanbul che si fanno per davvero gli affari loro e non vogliono concludere traffici di nessun genere. I loro segreti sono indecifrabili come la nudità impossibile delle donne coperte di abiti ultraortodossi. Tutti gli altri, invece, vogliono venderti qualcosa.\n5. Sulle rotte degli imperi\nNella città di oggi ovunque ti sorride Ataturk, ma il desiderio d’Europa è già prossimo al disincanto; in modo asimmetrico, la brama di ricchezza occidentale percorre le rotte ottomane pur non avendone le stesse capacità. Intanto, un po’ come nella vecchia Roma, ma senza indolenza, i conti sono in rosso e la vera economia è sommersa: le persone sembrano industriose e se non c’è lavoro lo si inventa: pesi le persone, fai lo scrivano, lo sciuscià o al limite vendi le tue deformità per strada.\nIn questa città, un imperatore risiede proprio di fronte al mare che guarda la terra dei ciechi, sotto le mura di Teodosio, dietro alla chiesa-moschea-museo di Aghia Sofia. Sul limite estremo d’Europa, tra colonne e arcate romane, vive in una cisterna senza acqua e poca aria, in una cattedrale di rifiuti ed escrementi. Armato di pistola per uccidere, è cacciatore di uomini. Nel poco che sa fare, esprime un potere assoluto. Ogni uomo può imperare a questo modo.\nÈ venerdì, molte persone hanno un tappeto sulle spalle, per pregare davanti alle moschee. Senza nessuno a pregarlo, un angelo ad Aghia Sofia riprende le proprie fattezze liberandosi di uno strato di calce di cinque secoli. Le linee ricompongono fratture che le eccedono, le confluenze non cancellano i contrasti. Dopo questa calda estate di crisi di governo, ci saranno le elezioni per il parlamento di Ankara. Molte persone sono convinte vincerà un partito di uomini onesti: addirittura, di puri. O forse, arriverà il momento di qualche nuovo imperatore.\n6. Istanbul Tanz\nQui più stai perso e più ti perdi, letteralmente, e davvero rischi che non ti ritrovano più, come cantava Ferretti dei CCCP in Punk Islam, canzone che amo oggi più che mai…\nCerco la strada per l’ostello, la colonna di Costantino, non dovrebbe essere difficile. Si avvicina un tipo, chiaramente vuole vendere qualcosa, tappeti, io cercavo sandali, mi porta al suo negozio, il suo socio minaccia di uccidermi con un’ascia curda se non compro qualcosa, poi mi fa conoscere il vicino di negozio per i sandali, non li aveva, siamo andati al negozio della madre, che li produce, fra migliaia di buoni per me ne aveva solo un paio, e ad un prezzo eccessivo, quarantamilioni di lire turche, e anche senza fare a stare il cambio già la metà è troppo, chissà quanti kebab mi ci fo’.\nPer la strada, mentre torno di fronte al primo negozio, mi mettono in mezzo a trasportare fusti di birra. Ora sono in questo pub con questi turchi amici miei e bevo gratis, già è la quarta media. Me la levano che ancora non è finita perché potrebbe essere calda, stanno provando i fusti. La birra scorre, salute, cincin, come si dice in turco? Me lo hanno appena detto e già l’ho scordato, meno male che avevo smesso di bere e sto in un paese musulmano. Venerdì sera qui c’è una festa, ci vengo, come  no, Mustafà, avoja. Simpatici i turchi.\nProseguo a piede libero, trovo una libreria. Uno scrittore e un pittore mi accolgono nel tempio di Allah come fossi un Gesù ubriaco. Parliamo di politica internazionale e conflitti di religione, terrorismo e globalizzazione. Non una parola contro gli Ebrei. Esco con la sensazione che da  qualche parte è stato fatto un passo avanti per la pace, ma l’ostello è irraggiungibile e la sbornia è ancora da smaltire. Vicino c’è un negozio di strumenti musicali. Suono il saz, un anziano maestro accenna consenso e mi spiega come funzionano le sue tre corde, provo la zurna, mi piace anche se l’ancia richiede pratica, prendo anche questi flautini facili. Mi ritrovo in un ristorante a far ballare turisti con un orchestrina.\nPrendo un appuntamento per conoscere meglio questa musica turca che ti ritrovi a pelle, poi sull’esempio di Pitagora vado al Gran Bazar solo per vedere, e contratto tutto e non compro nulla, che mi fa allegria. Mi mangio una specie di pizzetta con cipolle ottima che non costa veramente un cazzo, cammino e non so dove sono, felice, come se fosse normale.\nIncontro uno dei nove compari di stanza, il sudafricano bianco che dice di fare il giro del mondo e sta sempre buttato sul letto, gli chiede dove cazzo siamo, con un dito mi indica la colonna di Costantino, Çimberlitas. La strada dell’ostello è tutta dissestata, stanno rifacendo il manto stradale, c’è un’escavatrice che ti trapana letteralmente i timpani, l’altra notte era proprio sotto il mio orecchio, mica scherzo. Mentre mi ricavo un sentiero in quella trincea, trovo un frammento romano.\n7. Arte Popolo Potere\nIl Museo delle Belle Arti si trova vicino ai palazzi del potere di Dolmabahçe, “giardino colmato”. Nel luogo si concentrò l’attacco finale a Bisanzio di Maometto II, ci fu l’ultima residenza dei sultani dopo l’abbandono di Topkapı, venne a morirci Ataturk. Costruito dall’architetto armeno Balyane con uno stile tra sensualità barocca e influenze indiane, è definito da Lamertine «palazzo anfibio». Mi ci è voluta una scarpinata niente male per trovarlo, perché è a notevole dislivello dalla zona di Taqsim, sulla mappa però le strade sembrano soltanto separate. Inutile chiedere, la gente non sa mai niente, qui come altrove. Infatti, il tipo del bar qui davanti mi stava rimandando indietro, perché non sa che qui c’è ’sta roba.\nCapisco la sua estraneità guardando Nella corte di una moschea di Husein Rifat (circa 1916): impressionismo puro, sembra di stare a Parigi. La vicinanza alla pittura del vecchio mondo è superiore a quella propria ad altre forme di espressione. La collezione merita attenzioni, e non essendo assediata dalle file, riesco a vedere, come suggeriva Oscar Wilde, tanto le opere quanto la gente. Il mio tentativo di fotografare le opere da prospettive che mi portano a stare disteso per terra attira l’innocua curiosità dei soldati a guardia del museo.\nC’è una contemporaneità di quanto sembra più antico, laddove i caratteri delle culture etniche anatoliche e le tendenze aniconiche dell’Islam sono recuperate con l’astrattismo. In Composition (1961) di Sabri Berkel (1907-1993) i colori strutturano le forme. La scultura in metallo Bes Eleman (Cinque elementi, 1972) di Adnan Çoker (1927) sembra citare un Corano muto. Forse l’opera più significativa la mette a segno Deurim Erbil (1937) con Bir Anadulu kasabasinda yasanti Ustune cetitlemeler I kirmizi (Variazioni di vita in Anatolia città I. Rossa, 1937) in un moltiplicarsi di rossi e angoli spezzati. La scultura plastica Efeis love di Huseyin Gezer (1920) illustra la geometria della relazione: l’uomo adora la donna che si inchina a lui. Un riconoscimento reciproco di poteri. Anche l’arte esiste nei propri contesti e codici di riconoscimento.\n8. Potere della musica \nLa musica sembra qui una condizione vissuta, si suona e si ascolta di continuo e in ogni luogo: appartiene alla vita quotidiana in maniera diretta e la solennizza nell’immediato. Nella hall dell’ostello c’è un lettore disponibile e sto facendo girare due CD piuttosto indicativi del fare musica oggi in Turchia. Mercan Dede, Nar (2002): un melograno si apre, un flauto ney viaggia su una base techno, è un sufi danza in una discoteca nel deserto. Zen, Tanbul (1997): l’immagine mobile della città, saz distorti e voci effettate, è un viaggio nella notte dove cantano ubriachi e muezzin.\nIn ambedue i casi, le scale usate appartengono alla musica mediorientale, con intervalli prevalenti di terza minore, quarta aumentata, sesta minore, nona minore; i ritmi sono policomposti, con accenti irregolari. Questa zona è musicalmente fortunata, la sua tradizione, da sempre aperta a contaminazioni, è ancora molto influente: come fosse una specie di divina proporzione, geografica e sonora.\nTuttavia, qualcuno mi dice di levare queste lagne incomprensibili: gli Zen effettivamente sono particolari, e colpiscono assai, mentre Mercan Dede, per quanto piacione, passa più inosservato. Mi sembra quindi il caso di alzare il volume e invitare all’ascolto i presenti, turchi e turisti, visibilmente interdetti. Le cose stanno grossomodo così: se la musica esprime la struttura spaziale del tempo e coglie il momento nel continuo, il proporre musiche improbabili costituisce un sistema infallibile per selezionare gli amici.\n9. Piccolo trattato di archeologia seria\nIndiana Jones ormai mi fa una pippa. Sono io l’avventura. Prima mi sono intrufolato in un padiglione interdetto alle visite pieno di cose incredibili e ho fotografo tutto quello che mi andava: ora, proseguendo nella mia furia creativa, ad un certo punto ti sorprendo uno dei custodi semisdraiato in una nicchietta, con contorno di statuine, che fa le parole crociate turche. E io, alle sue spalle, lo stendo con un flash.\nAll’inizio, vorrebbe incazzarsi, così come la sua professione esige, eppure non capisce bene cosa sia successo. Glielo spiego: attraverso la mia fotografia ho voluto far diventare lui, proprio lui, in persona, un’opera d’arte. La cosa lo riempie d’orgoglio, mi stringe la mano, sorride, e quando mi chiede di dove sono e rispondo «Italia, Roma», è fatta: non soltanto mi fornisce lo speciale permesso di fotografare tutto, ma mi indica anche le cose più preziose, offrendomi stimoli, storie e questioni.\nUn mosaico di Orfeo agli Inferi realizzato a Gerusalemme nel V-VI sec. d.C. evidenzia che la storia e le idee hanno molti più intrecci di quanto i compilatori di manuali sospettino. C’è poi un frammento del Sarcofago di Costantino, realizzato in porfido, nel 337 deposto accanto alle stele dei Dodici Apostoli, nell’omonima chiesa, ora perduta. L’imperatore che in ampia misura inventò il cristianesimo e anche questa città, ponendo la capitale dell’impero cristiano dove prima c’era soltanto un prestigioso ippodromo, nato a Sofia quando si chiamava Serdica, si convertì al cristianesimo ariano poco prima di morire eppure da tempo si era proclamato quale “tredicesimo apostolo”. Assumendo un ruolo politico, prende il posto lasciato libero da Giuda.\nIl Buon Pastore è più piccoletto di quanto immaginassi, ed è proprio di Istanbul, IV sec., testimoniando l’originaria diffusione del cristianesimo in queste terre. Invece, la presenza della nobile famiglia degli Anici, dinastia che collega la Roma antica a quella papale, è documentata dall’attività dalla principessa Anicia Giuliana, che nel 524-7 fa costruire la basilica di San Polyeiktos, la prima della Nova Roma. La principessa è sposa di Ariobindo, nel 512 imperatore di Costantinopoli per un giorno. Suo padre Anicio Olibrio era stato condotto in esilio a Costantinopoli dal saccheggio vandalo di Roma; successivamente, manipolato da Genserico assume una contrasta carica imperiale, ma muore tentando l’assedio sotto le mure della vecchia Roma.\nDa Pergamo, 20 d. C, arriva il Genio Alato: appena lo vedo, mi eccito. Il frammento non ha testa ma ha le ali: è il potere personale, la forza che ci anima. Questa specie di asterisco, bene in evidenza su un sarcofago bizantino del III secolo, è il Cristogramma, una specie di generatore di simboli, conosciuto anche dagli Etruschi. Mi fermo di fronte alla lapide, rinvenuta a Salonicco, della tomba di Proclo, ampiamente apprezzato anche dal buon Hegel e dal furbissimo Psello: troppo forte Proclo, uno degli ultimi grandi pagani, che ha fornito la fondazione teoretica della teurgia e quella metafisica del politeismo, autore di inni splendidi dedicati a dèi ancora in ascolto nel profondo della nostra psiche.\nUn personaggio davvero singolare è rappresentato in affresco del XIII-XIV sec.: un viso barbuto che guarda obliquo, la mano sulla spada piantata in terra. Sarebbe un tale San Mercurio, probabilmente la divinità “riadattata” (anche se qui però si parlava greco, e non latino), rinvenuto in una chiesa-moschea (!). Ma tu pensa tu! E allora, San Mercurio, proteggici tu, che a chi affidarci non lo sappiamo più!\n10. Eurasia - Amerika No good\n(In questo caldo agosto di guerra incipiente, tutti quelli che incontro sulle rotte dell’Eurasia mi dicono, con la faccia un po’ incazzata: “Iraq good. America no good”. Ma le persone non fanno i popoli, e i popoli non fanno i governi.)\nhttps://soundcloud.com/claudio_comandini/eurasia-ii-amerika-no-good\n•\nIstanbul, agosto 2002 - prima pubblicazione su «Controluce» a.14 n.8 agosto 2005. Riveduto e ampliato.\nLe tracce musicali “Eurasia”e “America no good” risalgono all’autunno 2002 e sono pubblicate sul disco “Parachuting Nonsense!” (Setola di Maiale, 2009); la prima traccia ha una prima parte qui omessa, la seconda  figura come ghost track.\nFotografia:  Claudio Comandini, “Carogelati” - Istanbul, agosto 2002."
  },
  {
    "objectID": "posts/pages/2014-12-31-le-parole-del-sesso-taciuto.html",
    "href": "posts/pages/2014-12-31-le-parole-del-sesso-taciuto.html",
    "title": "Le parole del sesso taciuto",
    "section": "",
    "text": "La sessualità e le sue legittimazioni. Viaggio nel godimento da De Sade a Lacan. False emancipazioni e mondi che spariscono. Utopie negative e liberazioni presunte. Rivendicazioni e corto circuiti. Generi tra natura e cultura: Judith Butler. Antropologia transessuale. Il bisturi e gli ormoni. La sindrome di Klinefelter e quella di Morris. Pandroginie culturali e androginie psichiche. Castità e integrazione. Feticismi e riciclaggi. Il corpo nel biocapitalismo. Normativizzazione giuridica del piacere. Antagonismo sociale e public relations. Il parricidio da Adorno a Deleuze. Sovversioni linguistiche e normativizzazioni giuridiche. Liberazioni e consumo. Problematiche dell’adozione. Liberismo permissivista e neo-tribalismo. Pinkwasching e omonazismo. I gay e l’ecumene. La sacralità del sesso domestico. Esperienze indicibili e identità plurali. Forme dell’omogeneizzazione. Preistoria della coscienza e archetipi sessuali: da von Baader a Jung. La disperazione del piacere. Negli interstizi.\n1. Tra bordello e confessionale\nL’esibizione grottesca di temi controversi e la sistematica demolizione dei luoghi comuni del politically correct rappresentano il fulcro su cui si dipanano le graffianti vicende di Mr. Wiggles, l’irresistibile fumetto di Neil Swaab. Una satira delle pretese di cambiare il mondo attraverso il presunto uso corretto delle parole si trova in una striscia dove uno dei due protagonisti fissi, il ragazzo pelato, afferma: «Penso sia proprio stupido dare un nome ai figli in modo del tutto arbitrario, prima ancora di sapere che tipi saranno. […] Secondo me i bambini dovrebbero sceglierselo da soli.» _Risponde il suo migliore amico e intestatario della serie, l’orsetto depravato: «Hai ragione: fondiamo un movimento per far riconoscere questo diritto.»_ E quindi, 30 anni dopo, un ragazzo ed una ragazza si presentano con queste parole: «Ciao, sono Unsaccodimuscoli» – «Piacere di conoscerti, Unsacco, Io sono Gattina Luccicante Sofficina Miao Miao Miao.» [1] In un’intervista, alla domanda se mai avesse avuto l’impressione di aver «davvero esagerato», l’autore dichiara: _«il mio ‘confine’ è situato in un posto diverso rispetto alla maggior parte delle persone.»_ [2] Autori come Swaab permettono a tutti di estendere questo confine almeno un po’, aiutando a esplorare un territorio discorsivo sempre più affollato di pretese e, al contempo, sempre più costretto a convenzioni  e inibizioni.\nUno dei luoghi comuni oggi maggiormente diffuso riguarda le liberazioni a cui, dopo secoli di repressioni, la sessualità andrebbe incontro. Contraddice questa idea Foucault che, cercando di comprendere in quale modo sia accaduto piuttosto che comportamenti sessuali siano diventati «oggetto di sapere», afferma che la trasformazione del desiderio in discorso, tipica della modernità, abbia assecondato le formulazioni tipiche del confessionale. [3] Le prescrizioni catechistiche definiscono il sacramento della riconciliazione come l’atto in cui l’uomo affronta il proprio peccato assumendosene le responsabilità e favorendo una nuova apertura a Dio e alla comunione con la Chiesa: [4] in maniera sorprendentemente affine, il marchese da Sade, campione di libertinismo, definendo Dio come «la più spregevole delle chimere» [5] e, riconoscendogli comunque un primato, esamina puntigliosamente e con dovizia di particolari i moventi e le manifestazioni di atti compiacentemente definiti «peccaminosi».\nConsiderando ciò, sembrerebbe che oggi, proprio mentre il discorso sulla sessualità invade tutte le sedi pubbliche, anche nelle forme tradizionalmente reputate «perverse» e da Freud stesso rubricate come «aberranti», si registra al contempo una quasi completa rimozione di tutte le circostanze e d’ogni dettaglio su cui la sessualità concretamente si fonda e articola: insomma, in qualche contorta maniera, la censura ascritta ai nostri antenati è stata realizzata proprio da noi, convinti di essere tanto aperti.\nForse, da una parte si rende ragione all’idea di Foucault che il sesso dipenda dalla sessualità: pertanto, tacerne le circostanze effettive dovrebbe ribadire le preoccupazioni del filosofo di trascurare i comportamenti sessuali per concentrarsi piuttosto sul modo con cui questi diventano oggetto di conoscenza [6]; di fatto, il filosofo fu piuttosto riservato sulle sue non convenzionali attività di stampo omosessuale, e apparentemente per nulla interessato a ricavarne qualche teoria né tantomeno ad apologizzarle. Tuttavia, tale passione speculativa spiccatamente contemporanea non trova poi oggi molto riscontro: infatti, oggi le maggiori attenzioni sulla sessualità non riguardano tanto il renderla oggetto di uno specifico campo del sapere, quanto nel collegarla a differenti pratiche istituzionali di legittimazione, e si accompagnano con una propaganda che coerentemente con il proprio statuto non ammette alcun contraddittorio.\nQuesto determina una situazione piuttosto paradossale: infatti, da una parte, è rivendicata piena libertà nella propria sfera intima, dall’altra sembra che si aspetti il permesso di qualcuno a conferire piena legittimità a un atto che allo stesso tempo si vuole naturale, e però nessuna discussione effettiva è resa possibile nelle forme di comunicazione prescelte per promuovere le tematiche gay, con buona pace di un opinione pubblica che si affanna a ossequiare quanto fino a ieri disprezzava, mantenendo comunque invariata una desolante pochezza di argomenti.\nNonostante la povertà dei discorsi più ricorrenti, le parole sembrano sostituirsi del tutto ai corpi laddove l’attenzione alla sessualità ha definitivamente trasposto il sesso in discorso, permettendo così a varie forme di potere di stabilirvi i propri appigli. Tuttavia, se davvero interessa comprendere il rapporto del sesso con il linguaggio e la conoscenza, tali dispositivi vanno demistificati, senza nessuna concessione né a vecchi pregiudizi né agli stereotipi predominanti: insomma, nessun assurdo e dannoso “integralismo delle differenze” deve essere avallato. Gli argomenti che costituiscono tale cruciale e complessa questione riguardano tutti, e ognuno di noi dovrebbe essere chiamato a farsene un’idea a prescindere dagli orientamenti personali. Per sbarrare il campo ad ogni forma di “buonsensismo” omogeneizzante, vengono qui portati a convergenza diversi stili: la discussione filosofica, lo studio di dati e documenti e, laddove necessario, l’uso di un linguaggio che possa rispondere realisticamente a quanto in oggetto.\nCome chiunque può constatare, il “divin marchese” non si faceva scrupoli nel descrivere sborrate felicemente infeconde e poderose leccate d’ogni orifizio, chiuso in un carcere con null’altro che una penna e un bastone per soddisfare le proprie voglie; oggi, mentre si promuove l’amore gay nei cartelloni pubblicitari e nelle scuole elementari, ponendo ogni cosa nella prospettiva della ragione sociale, si tralascia che si tratti di cazzi, fiche, tette, culi, o giù di lì. Foucault stesso ci fa comprendere come Sade e il sadismo, costituendosi quale «sragione privata», passino attraverso la riacquisizione di ogni follia al dominio della natura, dove il «linguaggio paziente» ne consegna le parole all’avvenire. [7] Oggi, questa non-natura e questa sragione, dominate dal vuoto e da un’illimitata «assenza di proporzioni e di comunità», giganteggiano nel discorso pubblico; a permetterlo è probabilmente il sorprendente rapporto di complemento e rivelazione individuato da Lacan tra il diritto al godimento espresso da Sade e l’impersonalità alla base dell’imperativo categorico kantiano, laddove il godimento rivendicato da Sade rivela l’interdizione del desiderio incestuoso e l’affermazione della Legge del Padre, così come la legge morale per Kant esclude ogni sofferenza ed è un piacere «infallibile». [8]\nIl “male” al quale si appella Sade potrebbe essere, come suggerisce Simon Critchley, un altro modo di chiamare il “bene”; l’interpretazione ha un suo fascino, ma Žižek la demistifica affermando che il vero “orrore” non è l’umanissima depravazione sadiana, ma l’etica di Kant, profondamente oltre l’umano, la cui esigenza avrebbe comunque aperto il campo all’esperienza di Sade. [9] Ed è proprio a letto che questi due personaggi si incontrano, come ci fa comprendere Perniola [10]: la passione fanatica verso la soddisfazione del proprio piacere capace di usare sfrenatamente gli altri e se stessi, a cui lumeggia quello sporcaccione patentato del marchese, può essere compresa sulla base dell’incondizionatezza del reciproco donarsi e sul diritto di disporre dell’altro nella sua totalità, che per il dandy incompreso Kant si compie proprio nel matrimonio, [11] non certo nell’avvilente volontaria profanazione di sé rappresentata dal masturbarsi. [12] Contro le pretese delle anime belle, l’unione intima sovverte la massima fondamentale che l’altro deve essere fine a sé, e arriva quindi a disciplinare pure la pulsione di morte, la cui intrinseca coerenza ne permette la realizzazione in virtù sua, essendo tale pulsione agli occhi del buon senso meno scandalosa dell’esigenza di interpellare una realtà innominabile eppure onnipresente, quale quella che Kant definiva noumenica.\nPur ritenendo non conoscibile un incondizionato soltanto pensabile, Kant lo immaginava realizzabile nell’azione di una libera volontà: [13] il suo appello è ancora attuale laddove nel comportamento quotidiano perlopiù si evita accuratamente di agire in vista di un dovere etico depurato dall’interesse personale, e perlopiù si prescinde da realtà ideali oppure le si manipola in modi più o meno biechi. Superare l’umano ci rende degni di essere umani: al di là della cronologia, e oltre l’equivoco di una riduzione all’«obbedienza alla persona» di cui Nietzsche accusa Kant per stigmatizzare l’assolutismo politico della propria epoca, [14] Kant sorpassa Nietzsche esattamente dove questi gli spiana la strada. Tralasciando le simpatiche frecciatine che indirizza alla «tartuferia tanto rigida quanto virtuosa del vecchio Kant», [15] sono proprio le martellate alle «false certezze e convinzioni che sono peggiori delle menzogne» [16] possono fornire il senso di un’universalità aperta e non assolutizzante, fondamento conoscitivo trascendentale che non nega le ragioni particolari e piuttosto le sollecita e le afferma, permettendo all’esigenza di concettualizzazione di non tradire né metafore, né cose. [17] Questo può aiutarci anche a comprendere meglio i limiti di una contemporaneità solo apparentemente “emancipata”.\nOggi tutti parlano di sesso identificandolo in maniera molto stretta con criteri soggettivistici di piacere scrupolosamente taciuti, ed è generalmente riconosciuto come una sorta di obbligo sociale, né più trendy o noioso di tanti altri, in qualche modo depurato delle componenti sovversive o metafisiche che in altri periodi potevano essergli ascritti, ed è soprattutto la masturbazione ad essere beatificata, spesso non senza una accanita seriosità. Non discuto se ciò sia un bene o un male (termini inadeguati a descrivere i fenomeni in oggetto), e nemmeno mi interessa troppo esprimermi a favore o contro qualcosa (già imperversano troppe chiacchiere insensate e non ambisco a tirarmi dietro le ire degli stolti di ogni parrocchia). Eventuali valutazioni e giudizi dipenderanno dal tentativo di comprendere la logica di una “follia” che, proprio perché ha invaso ogni discorso, chiede venga restituita alle parole una possibile solidarietà con un mondo che, non da oggi, sembra costretto alla sparizione dallo stesso linguaggio con cui è nominato. [18]\n2. Distopie e bispensiero\nConfigurando una delle utopie negative più compiute, George Orwell in 1984 (1949) ha avvertito in maniera molto netta rispetto ai rischi di riduzione del significato comportati dagli strumenti di comunicazione di massa. La denuncia è condivisa anche da altri romanzi di fantascienza sociale, tra i quali Il mondo nuovo (1931) di Aldous Huxley e Fahrenheit 451 (1955) di Ray Bradbury; le opere, pur condividendo alcuni tratti ne presentano altri piuttosto diversi. Orwell descrive una società bellicosa violentemente egualitaria basata sulla repressione sessuale e dominata dal castigo. L’ambientazione di Huxley è quella di una società pacifica dove il permissivismo è regola, ma la manipolazione genetica determina un rigido sistema di caste. Bradbury si concentra su falsità dei rapporti e alienazione personale in un mondo sull’orlo di un conflitto prossimo a distruggerlo. Tutte e tre le opere s’interrogano sulla crescente incapacità dell’uomo di chiedersi perché: i loro temi ancora ci riguardano. 1984 approfondisce il tratto indagandone le premesse teoriche in alcuni capitoli e in una specifica appendice dal titolo I principi della neolingua, i cui argomenti possono farci comprendere quante delle aberrazioni descritte sono rintracciabili negli attuali usi linguistici.\nLa neolingua comporta un lessico semplificato e riduttivo che tende a _«‘diminuire’ le possibilità del pensiero»_ e attraverso il quale si esprime il «bispensiero», [19] un vero e proprio «sistema filosofico» [20] che avrebbe dato pieni risultati entro un secolo. I suoi dispositivi linguistici permettono «la capacità di condividere simultaneamente due opinioni palesemente contradditore e di affermarle entrambe» [21] e quindi di sostenere come veri due assunti che, oltre ad essere palesemente inconciliabili, si escludono reciprocamente: l’espressione tipica è «’nerobianco’», alla quale possiamo riportare numerose altre forme linguistiche, nelle quali il contenuto logico di una parola e il senso preciso dell’oggetto designato tendono a svanire a favore della sua sovraesposizione emotiva.\nLe espressioni della neolingua non sono definite dalla forma retoriche tradizionali, quali il paradosso (la cui deformazione è evidente e tende a contraddire implicitamente ciò che afferma), l’ossimoro (per il quale la contraddizione tra i termini è palese e mira alla ricomposizione fra gli estremi) o la litote (riduzione semantica la cui sproporzione rivela ciò che apparentemente nega); non riguardano la posizione di un’antitesi dialettica (perché ogni antitesi e ogni dialettica vengono a cadere dove vige un’arbitraria indistinzione tra i termini) e neanche rappresentano la dichiarazione di qualche assurdità constatata nelle concrete condizioni della vita.\nPur violando apertamente il principio di non-contraddizione alla base della logica aristotelica e facendo precipitare la realtà in un’impossibilità di discernere che rende tutto vero e falso al contempo, il bispensiero non comporta una revisione e un ampliamento degli strumenti conoscitivi, ma conserva il tradizionale rapporto tra identità e opposizione che consiste nel pensare l’opposto in esclusiva funzione dell’identico. Questo inibisce la capacità di concepire l’alterità in quanto tale, che invece rappresenta l’esigenza teoretica della nostra epoca; tale incapacità si mantiene nell’annullamento delle diversità tipico della comunicazione contemporanea. [22] Tale deficienza caratterizza anche le opposizioni parziali e i radicalismi di maniera, segnando la comprensione di esperienze tradizionalmente fuori dalla razionalità eppure decisive per la sua comprensione, tra le quali il sesso e la guerra. [23]\nPer Orwell il bispensiero avrebbe superato la convenzionale divisione tra conservatori e progressisti: infatti, le sue preoccupazioni risultano piuttosto simili a quanto formulato nell’ambito della controcultura giovanile politically correct presso i college americani durante gli anni ’80 e ’90 in sostegno delle politiche identitarie delle minoranze, soprattutto razziali e di genere. Dobbiamo al politically correct l’uso della locuzione «di colore» per indicare i neri, «non udenti» _per gli affetti di sordità, «diversamente abili»_ per i portatori di handicap, e tutta una serie di giri di parole privi d’attinenza con la buona educazione e spesso rifiutati o irrisi dai loro stessi destinatari, che hanno perlopiù favorito la diffusione di un linguaggio stereotipato e pregiudiziale\nIl politically correct, inizialmente convinto che sarebbe stato stato possibile modificare la società in virtù di manipolazioni sulla sua immagine introdotte da una cultura popolare tesa all’eliminazione d’ogni tipo d’offesa verbale vera o presunta, cadde piuttosto presto vittima, come ricorda la stessa Naomi Klein che ne condivise i principi, dello specchio del proprio inconcludente e distruttivo narcisismo, per diventare così preda delle pretese del marketing e del branding, da cui fu definitivamente inglobata. Attivismi legati a rivendicazioni parziali e privi d’adeguata contestualizzazione economica sono stati utilizzati dal capitalismo finanziario, per essere poi riconvertiti dalle multinazionali in pubblicità. La cultura priva di dispositivi capaci di regolamentarla è semplice chiacchiera; il sociale, senza una politica che la organizzi, è pura dispersione: è stato proprio l’idiotismo semplificatorio, lamentoso e castrante del politically correct a far comprendere come l’assenza di un disegno politico complessivo possa rovesciarsi in un conformismo ancora più radicale e ridursi a banale spot. [24] Tutto questo contribuisce a definire un quadro che rende difficile riconoscersi negli schieramenti politici di ieri, la cui capacità di essere significativi è ormai definitivamente andata perduta: se questo di per sé è un’autentica liberazione, i più arretrati sono proprio quelli che, tradendo il peso dei propri condizionamenti, ancora si attardano in presunte “liberazioni”.\n3. Le differenze della diversità\nConsentire gravidanze alle donne in età avanzata e sottrarre figli alle persone anziane. Favorire colture di embrioni umani per scopi medici e indignarsi delle sperimentazioni di medicinali sugli animali. Contrastare le coltivazioni di OGM vegetali e poi favorire forme di manipolazione genetica sulle persone. Porre attenzione ossessiva alle questioni alimentari e vivere in condizioni sanitarie pietose. Rifiutare cure mediche effettive mentre ci si rimpinza di droghe o placebi. Avallare legislazioni di controllo che sospendono il diritto e ritenere regolamentare l’assenza di garanzie sociali. Astrarre dalla violenza diffusa alcuni casi di omicidio e preoccuparsi più di coniare nuove parole dal gusto settario come “femminicidio” che di risolvere la generalizzata incapacità di relazione. Numerose cortocircuiti logici, largamente assunte dal senso comune come convenzionali forma di rivendicazione, sono spesso derivati dal politically correct e sono pienamente ascrivibili al bispensiero.\nUn esempio piuttosto recente di questa tendenza alla diffusione della neolingua è offerto dalla proposta di una consigliera comunale veneta, poi in discussione anche a Bologna, raccolta dalla ministra Kyenge e già emersa nella Spagna di Zapatero e nella Francia di Hollande, per la quale fosse opportuno che le «discriminatorie» e «obsolete» parole “padre” e “madre” presenti nei moduli di iscrizione agli asili nido andassero cancellate e sostituite con le indifferenziate diciture “genitore 1” e “genitore 2”.[25] Nonostante che in questo modo si vada incontro perlomeno nella burocrazia ai nuclei omogenitoriali, sembra altrettanto discriminatorio sostenere che proprio le differenze di sesso, invece di esprimere un possibile arricchimento reciproco, siano una vergogna e che crescere con una madre e un padre sia di per sé problematico, quasi come se i bambini nascessero davvero sotto i cavoli. A questo punto, se vogliamo essere davvero coerenti, occorre considerare che anche i numeri ordinali esprimono una “disdicevole” preferenzialità, perché l’uno viene sempre prima del due, mentre la parola genitore appartiene in maniera “inaccettabile” al genere maschile.\nIndipendentemente da singoli casi, “padre” e “madre” hanno sicuramente significati più ricchi di un titolo accompagnato da numeri, mentre la capacità generativa non è certo da sottovalutare, per quanto il suo esercizio non definisca più né le donne, né le famiglie. Possiamo ammettere il femminile nel maschile e viceversa, ma non è obbligatorio mescolarli oppure annullarne le distinzioni; possiamo riconoscere l’esistenza di codici culturali alla base dei generi e della sessualità e anche disgiungere i rapporti dall’eterosessualità obbligatoria, ma è difficile contestare che i figli siano generati da un padre e da una madre. I problemi effettivi  probabilmente riguardano l’assenza di una politica capace di rapporto con la società, laddove la società è priva di rapporto con le sue componenti e, in definitiva, pure con se stessa: il dramma è che i bambini oggi hanno “soltanto” due genitori, se li hanno, e si disconosce l’appartenenza dei figli anche a città e territori dove, a saperli vedere, si sono mantenuti a lungo e forse ancora si possono rintracciare gli elementi di un’autentica società collettiva. Gli elementi che appartengono al “comune” sono ormai ampiamente appannaggio della “comunicazione” e superano i compartimenti stagni delle strutture organizzative urbanizzate, definitivamente inglobate da metropoli che tendono a diffondersi a livello mondiale, producendo un tessuto di relazioni ampie quanto sfilacciate: tutti sanno che i media sono più influenti della famiglia, e qualsiasi star può essere più cara di ogni parente. La cosa più assurda è che spesso poi è meglio così.\nViviamo in un mondo diverso da quello delle generazioni passate e spesso siamo eredi di idee e progetti che valgono come beni in disuso e monete fuori corso, per quanto a loro tempo cercarono di ipotecare quello che ora rappresenta il nostro presente. Cercando un pensiero capace di una solidarietà con il mondo, possiamo anche incorrere in soluzioni inadeguate: tra queste, può riscontrarsi anche il diffuso e datato luogo comune intellettualistico di criticare il razionalismo (che considera la realtà solo in quanto sottoposta a calcolo) propagando però il riduzionismo (per cui tutto a numero e calcolabilità). Grossomodo, questo corrisponde al tentativo di spegnere il fuoco con la benzina: il fuoco è la distruzione del reale e del simbolico, la benzina è rappresentata da ideologie, visioni parziali e razionalizzazioni forzate che pretendono di imporsi alla realtà spesso ignorando cosa sia. Perdere la ricchezza della complessità a favore di semplificazioni facilita una regressione all’infinito che impedisce al linguaggio di dire qualcosa di sensato. Rozzezza linguistica e logica pedestre sono strumentalizzate da esigenze politiche a proprio agio nello sposare un capitalismo dedito allo sciupo e a capricci futilmente anarcoidi, costitutivi di un anarcocapitalismo estremamente diffuso e, tuttavia, ineffabile a chi ancora indulge negli schemi di una controcultura ormai datate, che non dà fastidio a nessuno e incapace di trasmettere conoscenza alcuna.\nGli eufemismi della neolingua politically correct mancano completamente di definizione, ma non smettono di pretendere parola. Un loro capolavoro è nel termine “omofobia”, autentico equivoco linguistico che, esprimendo il semplice significato di “paura del simile”, non indica  affatto un atteggiamento di ripulsa e odio verso coloro che esprimono preferenze di carattere omosessuale, più propriamente definito dalla parola omoerotofobia. La preoccupazione di cambiare il nome alle cose ed evitare sanzioni negative alla realtà arriva al paradosso estremo di imporre un nome ambiguo e non attinente nei confronti di discriminazioni ancora diffuse per quanto ampiamente esecrate dal senso comune. Nonostante l’esistenza di perduranti violenze condannate anche a livello istituzionale, e per quanto il discorso scientifico sia bloccato da pregiudizi vecchi e nuovi e da una sovraesposizione informativa spesso d’infimo livello, la società civile dimostra d’essere più avanzata delle sue rappresentazioni e accetta ampiamente le persone d’orientamento omosessuale, anche se non sempre è chiaro se per tolleranza, lassismo oppure effettiva apertura mentale.\nInfatti, letture parziali sono riscontrabili non soltanto in coloro che si attardano in un rigido approccio duale, sordo alle infinite sfumature della natura e dell’umanità: occorre rimarcare che è proprio l’atteggiamento apparentemente “avanti” di separare il sesso quale biologico e il genere come culturale a propagare un ingenuo connubio tra sentimentalismo e indifferentismo, incapace di farci procedere di un passo nella comprensione delle cose. [26] Una maggiore radicalizzazione è formulata da Judith Butler nell’intersezione tra femminismo, attivismo gay e post-strutturalismo, per la quale oltre alla costituzione superficiale del genere esiste anche una costruzione culturale della stessa sessualità: il genere «denaturalizzato» è il mezzo discorsivo con cui un sesso «costruito» come naturale è prodotto e fissato in modi che precedono la cultura, ma su cui questa agisce. [27] Il suo tentativo di superare definitivamente la politica dell’identità e fornire piena intelligibilità alla «vita esclusa» [28] ancora attende di essere adeguatamente elaborato dagli stessi ambienti con cui è sodale, e non si esaurisce soltanto nel rompere l’eterosessismo obbligato e far proliferare i generi: [29] infatti, il suo proposito è quello di non permettere più che le identità vengano fissate quali premesse di un «sillogismo politico» e, pertanto, intende sbloccare la politica da esigenze preconfezionate permettendo che ne emerga una nuova configurazione. [30]\nUna nuova politica è necessaria: lo vediamo tutti, ogni giorno. Tuttavia, la formulazione della Butler presenta alcuni limiti interni che la costringono a indulgere in giochi linguistici e teatralità [31] il cui dichiarato gusto parodistico è particolarmente marcato laddove il modello di riferimento è individuato nelle drag queen: al contempo, non si capisce se ella voglia passare una bella serata tra amici o abbia obiettivi più sofisticati. La sua concettualizzazione delle strutture identitarie come imitative e contingenti [32] testimonia una lunga militanza, di cui Gender Trouble nel 1990 raccoglie moventi e riflessioni, che tuttavia appare piuttosto diversa da quanto riesce effettivamente a formulare il contesto attuale. Inoltre, l’esigenza di rendere intelligibilità a ogni pratica non può essere propagata in base a una critica riduttiva e puramente escludente del concetto di universalità, [33] dove l’idea di «lavoro di tradizione culturale orientato verso il futuro» [34] è ancora del tutto assente, e che non può essere ottenuta isolando, contrapponendo e disperdendo corpi costretti alla definitiva rottura ontologica.\nLa Butler compie una critica interna del femminismo lesbico e ne problematizza la strategia discorsiva, [35] che sembra arrivare a una forma di fondamentalismo gay, proponendo il capovolgimento dei pregiudizi dominanti; tuttavia, affermare che l’eterosessualità sia un’omosessualità delusa [36] e teorizzare il tabù dell’omosessualità come precedente quello edipico [37] sembra implicare una strana originarietà degli accoppiamenti tra congeneri, e che anche questi comportino possibilità di gravidanza, complicando peraltro la descrizione delle nevrosi oltre la loro soglia di trattabilità. Inoltre, sostenere l’idea di «guarire dall’illusione di un corpo vero al di là della legge» per comprenderne i condizionamenti e aprirlo a un futuro di possibilità culturali [38] ha il merito di dischiudere una riflessione storica ampia e articolata, ma espone questo stesso corpo al rischio di infinite altre marcature politiche, [39] capaci di sottoporne il «confine variabile» a regolazione imprevedibili, altrettanto stringenti di quelle a cui si vuole sfuggire. [40]\nIl pensiero della Butler si forma approfondendo le problematiche inaugurate da pensatrici femministe come Luce Irigaray e da militanti lesbiche come Monique Witting, nel confronto con pensatori come Lévi-Strauss, Foucault e Lacan, in un fitto rimando di testi e di problematizazzioni di categorie culturali, stabilendo parametri importanti per i gender studies e offrendo una sponda al movimento queer. Nel suo tentativo di infrangere la dualità sessuale per ottenere molteplicità di pratiche discorsive e una pluralità di generi, giustifica un compromesso sin troppo parziale tra differenze irrimediabilmente irrelate e la loro pretesa origine discorsiva. [41] Dal momento che, indipendentemente dalle preferenze sessuali personali, la società tutta è esposta all’impatto di queste emergenze, occorre comprenderne la portata: proviamo a farlo concentrandoci su tre elementi, enucleabili nel transessualismo, nelle unioni omoaffettive, nel fascismo omosessuale.\n** **\n4. Trans senza frontiere\nLa crisi della realtà di genere e la revisione del reale è particolarmente rimarcata dalla Butler rispetto al fenomeno della transessualità, che comporta un crollo percettivo e un’oscillazione categoriale costitutiva, e la cui pratica precede ogni esplicita teorizzazione. [42] Se i transessuali rappresentano il caso più estremo in cui la natura fantasmatica del desiderio svelerebbe il corpo non come «fondamento», ma quale «occasione», le discontinuità riscontrabili non sono esclusivamente quelle tra piacere e anatomia e la partecipazione di organi che non si possiedono. [43] Tuttavia, funzioni che, in base allo status rivendicato, gli organi non dovrebbero più essere esercitare, mantengono invece il proprio ruolo, come chiariscono quattro gravidanze piuttosto esemplari.\nThomas Beatie (Fancy Langodino) dell’Oregon ha avuto ben tre figli e poi si è separato; aveva già fatto discutere per «cinismo promozionale» all’epoca della prima attesa. [44] Ruben Noè Coronado (Estefania) Jimenez nel novembre 2009 ha dato alla luce due gemelli in Spagna. [45] Scott Moore, New Mexico, ha partorito nel gennaio 2010. [46] Una persona dall’identità sconosciuta ha affrontato con successo una gravidanza nel 2011 in Inghilterra. [47] Sono quattro transessuali FtoM, da donna a uomo. Il primo ha cambiato genere ma ha mantenuto l’organo sessuale femminile e ha fatto a meno di quello maschile, gestendo le gravidanze con donazioni di sperma, il proprio utero e l’ovulo della moglie Nancy. Il secondo si è sposato con Thomas, transessuale a sua volta, ed è stato inseminato da un amico. Il terzo ha ricevuto un’inseminazione artificiale fatta in casa da un donatore anonimo. Del quarto ignoriamo le generalità, protette dalla Beaumont Society proprio per non esporre le persone coinvolte a preclusioni varie.\nAltri casi rivelano ulteriori differenziazioni: esistono trans MtoF, da uomo a donna, che cercano donne fertili intenzionate a portare in grembo i loro figli, fosse pure a pagamento; c’è che ha fatto la “vita” e poi, tolti seni e silicone, ha tirato su famiglia; c’è poi chi al termine del percorso di transizione si accasa con donne biologiche. L’esperienza dimostra che gradi di sessuazione intermedia esistono, possono piacere e piacersi così come sono e possono accoppiarsi con chiunque, con tipologie varie e assortite. Molte di loro affermano di essere femminili e di non essere uomini, ma nemmeno donne. [48] Con una certa simmetria, i nati donna che hanno assunto l’identità maschile sono sempre in grado di generare una vita: del resto, come abbiamo visto, anche se con un apparato riproduttore “mimetizzato”, i transessuali FtoM mantengono la generatività, caratteristica della sessualità femminile, indipendentemente dal fatto che le donne possano sentirsi chiamate a svolgerla o meno.\nIl fenomeno dei gradi di sessuazione intermedia esiste da sempre, ma oggi assume connotati e rilevanze inedite. In parte gli è riconducibile l’intersessualità, relativa ai casi di disforia di genere che possono riguardare le anatomie genitali o anche alcuni comportamenti riscontrabili perlopiù nell’età evolutiva. Rispetto alle anatomie genitali, la regolamentazione chirurgica dei casi di sviluppo di ambedue gli apparati sessuali è stata indotta per lungo tempo dalle rigide esigenze di definizione del determinismo, che le riduceva a variazioni dell’omosessualità. [49] Nel 2006 gli Yogyakarta Principles, considerandoli come diritti umani, hanno sancito l’illiceità di procedere a interventi chirurgici e rettifiche anagrafiche. [50]\nNei confronti dei comportamenti inclini alla confusione d’identità sessuale, spesso reintegrati dallo stesso sviluppo della persona, esiste la proposta bloccare la pubertà per via farmacologia; nell’Europa del sud il primo a farne domanda è stato, nell’ottobre 2013, il primario del reparto di Medicina della Sessualità e Andrologia dell’Ospedale Careggi di Firenze; il consigliere regionale Gian Luca Lazzeri (Più Toscana), membro della IV Commissione Sanità ha dichiarato: «Una richiesta inquietante sulla quale si allunga l’ombra della manipolazione biologica. Si andrebbe a modificare lo sviluppo fisico dei bimbi, ancora minori ed in piena fase di sviluppo e crescita». [51] La psicologa e terapeuta esperta di problematiche di genere Maddalena Mosconi specifica che i bloccanti ipotalamici sono forniti in un preciso un certo stadio della crescita (stadio Tunner 2-3), hanno effetto reversibile e soprattutto permettono a persone a cui è diagnosticato il disturbo di genere e soffrono delle ansie relative di migliorare la propria qualità di vita e la dimensione relazionare, nonché di evitare l’abbandono scolastico (che coinvolge il 38% delle persone con disforia di genere). [52]\nIn modi diversi, sembra comunque che siano sempre la scienza e gli interessi che la sostengono a decidere: davvero bizzarro che, nonostante le sue pretese di esattezza, possa permettere ampie ambiguità nelle letture culturali. A suo tempo, Freud testimoniò che nelle anomalie genitali gli organi avevano indotto perlopiù la reciproca atrofizzazione, [53] segnalando anche che la «polimorfia perversa» _caratteristica delle fasi infantili era destinata a essere superata con l’età. [54] Pertanto, non sembrerebbe una soluzione adeguata alle esigenze di salute e sanità bloccare «pubertà inadeguate»_ (_sic_) attraverso analoghi sintetici del GnRH (ormone di rilascio delle gonadotropine), capace di inibire il naturale rilascio da parte dell’ipofisi dell’ormone deputato a gestire i segnali delle trasformazioni che concorrono alla maturazione degli organi sessuali. Tali mezzi chimici arrestano la produzione di gonadotropine e bloccano lo sviluppo puberale: il loro utilizzo comporta il rischio di una lettura parziale dei sintomi attinenti le tendenze al travestitismo, che da parte loro non sono tecnicamente assimilabili al transessualismo genetico ma piuttosto sono relative ad atteggiamenti psicologici ambivalenti di esaltazione e negazione della donna. Pertanto, un uso arbitrario e propriamente tossico degli inibitori chimici può portare al rischio di incrementare inclinazioni che possono anche essere passeggere o episodiche, inducendo a scelte irreversibili in maniera inconsapevole e/o coercitiva. [55]\nIl mondo è vario anche per quelli chiamati _straight, _ed è innegabile che i generi abbiano moltiplicato intrecci e sfumature, ormai definitivamente affermatisi nell’immaginario e nei costumi contemporanei. Tuttavia, i casi, sempre più diffusi e aperti, di disforia di genere che accompagnano tante persone dalla nascita segnandone i percorsi, sono tali proprio perché esistono i sessi maschili e femminili che ne possono permettere la definizione. L’ipotesi per cui tra genere maschile e femminile esistano solo piccole differenze di personalità, sostenuta nel 2005 da Janet Shibley Hyde, [56] è stata smentita sempre in ambito psicologico da Marco del Giudice nel 2010: infatti, laddove i tratti sono considerati nella loro globalità, le sovrapposizioni si riducono di ampia misura. [57]\nEsistono due principali ragioni genetiche della formazione delle disforie di genere: la sindrome di Klinefelter, che coinvolge circa 1-2 maschi su 1000 neonati, per cui sono presenti almeno due cromosomi X e almeno un cromosoma Y; tale anomalia cromosomica determina un individuo maschile che ha un cromosoma X soprannumerario, chiamato “maschio XXY” oppure “47,XXY”, caratterizzato anche dalla presenza di un cromosoma X detto corpo di Barr, assente nei maschi XY. [58] La sindrome di Morris è invece determinata da un diverso percorso nella differenziazione sessuale, per cui persone con corredo cromosomico 46,XY, a cui corrisponde un fenotipo maschile, sviluppano caratteri sessuali femminili. La condizione caratterizza un neonato su 13.000 ed è definita anche femminilizzazione testicolare oppure sindrome da insensibilità agli androgeni (AIS). [59] In Italia gli interventi chirurgici di ridefinizione somatica del genere sono gestiti dal SAIFP (Servizio per l’Adeguamento tra Identità Fisica e Identità Psichica); una persona su 35.000 chiede il passaggio dal sesso femminile a quello maschile, una su 18.000 il contrario; per la «riattribuzione chirurgica di sesso» ci sono 100 interventi l’anno, due terzi riguardano i passaggi maschio/femmina, un terzo quelli femmina/maschio. [60]\nA ogni modo, l’esistenza di questa mobile creta genetica e la relativa disinvoltura con cui per via chirurgica o meno si possa essere oppure diventare uomini o donne, presuppongono sempre e comunque un maschile e un femminile, quantomeno come modelli di riferimento. Le forme di accoppiamento ormai disponibili, per quanto plastiche possano essere, anche dove apparentemente escludono uno dei sessi, ne lasciano pur sempre aperto lo spazio, colmato dall’immaginazione e/o dalla tecnica. Nei giochi che immaginazione e tecnica possono comporre, l’identità non mantiene nessun valore sostanziale, vincolante e prescrittivo, ed è piuttosto incongruo oltre che limitante basare le proprie rivendicazioni sulle “identità”, le quali possono anzi assumere addirittura un carattere reazionario e regressivo negando la mobilità delle funzioni psichiche e la plasticità delle pulsioni. E dove già Hume aveva suggerito che l’io si risolve in una «collezione» di impressioni mutevoli, risulta davvero una forzatura semplicistica l’appellarsi all’“anima” di un genere piuttosto che di un altro per rivendicare un’appartenenza sessuale. Senza considera inoltre che un accoppiamento riuscito è quello in cui ci si dimentica cosa si è: infatti, la millenaria disciplina del Tantra propone un discorso metaforico e rituale sulla sessualità basato sulla moltiplicazione delle coppie di contrari che associa sospensione del piacere e arresto dell’eiaculazione a trascendimento del mondo fenomenico, e risalita a uno stato di non-differenziazione. [61]\nUn particolare caso di transizione è testimoniato dal musicista Genesis P-Orridge, che ha avviato una trasformazione «pandroginica» rifacendosi il seno insieme alla moglie Lady Jaye, con la quale ha poi realizzato delle video-conferenze promozionali dove addirittura erano portati a testimone i racconti della Genesi ed erano esibiti santini con Gesù, affermando che «ogni uomo e donna è uomo e donna» e mostrando fasi dell’intervento chirurgico. [62] P-Orridge, personaggio colto e attento, tra gli inventori del genere industrial con il gruppo Throbbing Ghristle, era solito realizzare provocazioni ai limiti di ogni considerazione sociale già ai tempi in cui la stampa specializzata si occupava del suo prestigioso Prince Albert, il piercing sul cazzo che probabilmente continua a indossare. Alla morte della compagna, mantiene l’identità femminile con maggiore convinzione, sostenendo di vivere in un mondo d’amore in cui lei gli parla di continuo. La pandroginia non asserisce proliferazioni e annullamento dei generi, non chiude i sessi in monodirezionalità e pretese solennizzazioni burocratiche, non afferma l’intrappolamento in uno specifico corpo per sostenere rivendicazioni identitarie a esclusivi colpi di bisturi: piuttosto, trascende i corpi, decostruisce le identità personali e di coppia e, mentre approfondisce implicazioni e complementarietà, arriva a sfidare anche la separazione comportata dalla morte. [63]\nIn Italia un Manifesto Pangender è stilato dall’attivista trans MtF Mirella Izzo, che denuncia i limiti politici e di pensiero in cui incorre il movimento LGBT, solo apparentemente coeso ma gravato dai «limiti di una categorizzazione insufficiente  delle identità rappresentate», frazionato in innumerevoli correnti contrastanti, minato da costanti tentativi di egemonia gay, quali quelle che negli Usa hanno portato alla drammatica esclusione della trans Sylvia Rivera, poi trionfalmente riabilitata dal primo Gay Pride di Roma del 2000. [64] Per la Izzo pluralità di generi, definizioni e nomi, piuttosto di produrre isolamento e frammentazione, comportano la possibilità di «un’appartenenza comune nel riconoscimento delle differenze». Secondo il suo pensiero, sul piano personale bisogna riconoscere l’interdipendenza tra identità di genere e orientamento sessuale, mentre sul piano sociale occorre tendere all’estinzione dei conflitti per far nascere sfide capaci di far crescere l’umanità; la posizione si vota al culto della divinità pellerossa Manitù, a cui come “two spirit” erano sacri gli androgini, e a differenza di quella di P-Orridge riconosce la netta irriducibilità a quanto prescritto dalle religioni abramitiche, tra le quali soltanto gli sciiti dell’Iran ammettono la possibilità di una transizione completa. [65] Da parte loro, le associazioni cattoliche confermano la più ferma contrarietà a cambi di sesso e ad «antropologia OGM», di cui rimarcano non senza ragione gli aspetti di superbia; nel ribadire l’esigenza di un dialogo razionale con il mondo, al di là di ogni interesse particolaristico, individuale o di lobby, considerano inammissibile che il puro autodeterminarsi del volere scardini la legge naturale, immutabile, universale e conoscibile. [66]\nPur se a tratti, il mondo è costitutivamente intelligibile: il linguaggio è deputato a nominarlo anche se in modi obliqui: non tutto può essere conosciuto, non ogni cosa vuole essere detta. Nel momento aurorale delle culture e della coscienza trasmessoci nel primo racconto della Genesi (1, 27), Dio crea insieme uomo e donna «a propria immagine e somiglianza»: esiste una costitutiva androginia, rimossa allo stesso modo da teorie rigide e opposte quali quella della dualità eterodiretta e dell’integralismo gay, laddove una rende il corpo esclusivo veicolo di riproduzione, l’altra lo apre ad ogni manipolazione possibile. Alla luce di tale androginia psichica, irriducibile alla bisessualità fisica, la questione della sessuofobia cristiana potrebbe costituire una interpretazione equivoca o quantomeno esasperata che, per quanto ne abbia caratterizzato ampie fasi e alcuni elementi distintivi, non ne esaurisce la portata: anzi, la capacità di distinguere tra una pulsione e quanto ne rappresenta la dispersione può permettere di riconsiderare il discorso su piacere e sensualità, e addirittura la stessa questione del peccato.\nPino Lucà Trombetta, analizzando il sistema di confessione del «peccato di lussuria», evidenzia come la drammatizzazione dell’esperienza interiore e la proliferazione del discorso sulla sessualità ha permesso, oltre a un’elevata capacità di controllare pensieri, emozioni e piaceri, una notevole sensibilità agli impulsi, a volte prevenendo il piacere, altre volte disciplinandone le forme. L’esperienza religiosa ha strutturato i comportamenti simbolici della psiche: in questo modo, ne ha permesso le nevrosi, evidenti nell’odio di sé che moltiplica le colpe per puro scrupolo e nella vigilanza di un Super Io il cui autocontrollo nega ogni spontaneità nei fatti predisponendo a meccanismi ossessivi. Nel cattolicesimo posteriore alla controriforma e tipico anche di tempi relativamente recenti, tali elementi hanno pesato sulla sessualità esasperandone la percezione e inibendone le manifestazioni, comportando tuttavia anche capacità di astrazione, creatività, responsabilità, intimità, autocontrollo, senso di sé. D’altra parte, quella negazione della relazione che nel cattolicesimo ha portato a demonizzare il desiderio scindendolo dalla propria causa, trova riscontri anche nella frammentazione e disumanizzazione del corpo effettuata dalla pornografia. [67]\nLe genealogie della coscienza non seguono percorsi lineari e nessun aspetto esaurisce i significati in se stesso. Il protestantesimo, oltre a mettere in discussione il valore universale della Chiesa romana, nega il libero arbitrio e libera dalla responsabilità personale verso il peccato, che di per sé non è condanna, dato la sostanziale incapacità di scelta dell’uomo, sottomesso al volere divino e caratterizzato dal servo-arbitrio. Invece, il cattolicesimo afferma l’importanza del libero arbitrio e della scelta, attiva in ogni istante, e nel suo repertorio iconografico offre uno straordinario campionario di sensualità, di cui l’orgasmo della Santa Teresa del Bernini a Roma e la nudità del Nettuno del Giambologna a Bologna sono esempi emblematici. L’attenzione e la ritualizzazione della sessualità formulata dal Catechismo ne ratifica la decisività proprio dove apparentemente la nega, in modi non distanti dal paganesimo stoico e neoplatonico: la castità «esprime la positiva integrazione della sessualità nella persona» [68] e permette l’acquisizione del «dominio di sé», per cui agiamo secondo scelte «consapevoli e libere» e «non per cieco impulso o mera coazione esterna», [69] favorendo quindi «dono di sé» e amicizia per il prossimo. [70]  In definitiva, la dottrina cristiana considera il peccato come il cercare le cose giuste nel posto sbagliato, tendendo ad un amore che emancipi dal desiderio; dove stabilisce la priorità della caritas sull’agàpe _e sull’_eros tende alla pienezza di un sentimento incondizionato [71] che trascende la componente erotica senza negarla. [72] Sotto questo aspetto, le potenzialità erotiche del cristianesimo sono ancora inesauribili: è la glorificazione del cosiddetto peccato ad essere povera di significati.\nApprofondiamo alcune implicazioni semantiche della transessualità. Laddove il corpo è un simbolo sul quale proiettiamo fantasie e stereotipi, un corpo trans MtoF non operato è particolarmente polisemico: nel suo rifiuto di connotazioni rigide si espone a un desiderio assoluto e senza nome il quale permette l’autodeterminarsi di possibilità che proliferano fino alla consumazione di ogni termine di relazione e di ogni segno. [73] La lezione di Freud sul feticismo in psicologia permette di leggere questo corpo quale manifestazione compiuta della fantasia infantile della donna «prima della ferita» che gli avrebbe asportato il cazzo. [74] Il trans è una superdonna o, per essere più precisi, un’ultramamma, e corrisponde alla fisicizzazione di un femminile che non ha corrisposto all’idealizzazione e ha lasciato una sorta di buco nella psiche. Un uomo generalmente immagina la trans come donna, pur riconoscendole un segreto inesprimibile che la rende ancora più fascinosa; le aspettative di chi è cultore o succube di tali zone d’ombra possono andare indifferentemente incontro a soddisfazione, tormenti e delusioni nel quale mercenariato e affettività spesso si confondono.\nLe trans possono dimostrare la capacità di incarnare l’immaginario erotico maschile con una complicità particolare e capace di sfiorare il cameratismo, forniscono standard decisivi alla bellezza femminile, dimostrando così quanto il voler essere qualcosa prevalga sull’esserlo e basta. La prostituzione offre gallerie sterminate di seduzioni multitasking e la pornografia conosce il suo trionfo con soluzioni più abissali dell’inferno. Una delle indiscusse star è l’americana Kimber James: [75] dotata di una naturale femminilità, con il tempo ha ricostruito ogni dettaglio fino alla completa transizione, e non sappiamo se prima il suo modo di guardarsi il cazzo era femminile oppure se adesso è maschile la maniera con cui si penetra la fica. Un’altra problematica sottile alla quale la pornostar può introdurre è che se la vaginoplastica non permette particolare godimento, tagliarsi il cazzo diminuisce la capacità di provare l’orgasmo anale. Kimber queste cose le sa, e se si propone nel suo sito come «persona tranquilla che ama stare a casa, per nulla interessata a club e discoteche», sa comunque intrattenere in ogni sua manifestazione una relazione particolarmente intima con l’occhio della telecamera, rinnovando in modi inaspettati quel dialogo con lo spettatore del quale il primo grande esponente fu Oliver Hardy.\nMentre ammonisce rispetto a una scomparsa del reale che nasce con lo stesso linguaggio umano, Baudrillard intravede nella transessualità il segno del collasso dei codici sessuali, politici ed estetici: l’unica legge è quella della confusione dei generi, tutto è simultaneamente sessuale, politico, estetico; giunti al grado zero del sesso, della politica e dell’estetica siamo tutti dei mutanti biologici in potenza, indifferenti e complici nell’impossibilità degli scambi. [76] In un’ampia considerazione del fenomeno, Giovannini denuncia che la compressione del maschile e del femminile rispecchia una società incapace di creazione e dedita al riciclaggio dei frammenti, «seriale, sterile e ripetitiva», dove domina «la paura dell’altro ed il desiderio del simile», per quanto in forme incerte e torbide, portando a sviluppare tanto effettive diversità, quanto ulteriori omologazioni. [77] Nel quadro della ricerca di un’alleanza tra filosofia e sessualità, Perniola segnala che il transessualismo è un fenomeno contemporaneo che ha specificità irriducibili ad androginia, ermafroditismo, travestitismo, tribadismo, bisessualità, omosessualità: tra i suoi elementi distintivi, una corporeità profondamente dipendente dall’uso del bisturi che spezza profondamente l’unione di psiche e corpo perseguita in larga misura dalla sessuologia moderna, il cui carattere di esteriorità radicale [78] è da comprendere all’interno dei concetti di «cosa che sente» _e «sessualità neutra»_ e di un esperienza _«liberata dall’intento di raggiungere uno scopo»_. [79]\nLa nostra esperienza è permessa dal modo con cui la pensiamo e il nostro stesso corpo può essere pensato in modi diversi, come dimostra la fenomenologia di Husserl. Il Körper è il «corpo che ho», cosa tra cose puramente percepita, ottenuta astraendo dalle sensazioni localizzate e mantenendo come residuo una soggettività ordinatrice incapace di rendere vita. Il Leib è il «corpo che sono», vivente e proprio, la cui caratteristica peculiare (Eigenheit) è quella di essere un’unità di percezione e movimento, nel quale vista, udito e soprattutto tatto riconoscono se stessi: questo corpo è l’organo che permette di relazionarsi intenzionalmente con un ambiente e un’intersoggettività a cui l’uomo coappartiene. Il Leib sgancia le esperienze vissute (Erlebnisse) dalla materialità anatomica e le intreccia con la psiche, e quindi permette di andare oltre di sé, favorendo la costituzione dell’alterità. Invece, la corporeità tutta esteriore del Körper deriva dalla res extensa cartesiana e consiste nella pura misurabilità dei dati meccanici e quantitativi. [80]\nPur se ambedue le modalità con cui il corpo è concepito sono date simultaneamente, possiamo ora comprendere com’è possibile fare mercato di corpi, organi singoli, embrioni e intere esistenze, e possiamo individuare anche qual è la base concettuale che permette rimaneggiamenti a colpi di bisturi e ormoni. Se le scienze deterministe avevano permesso che il corpo fosse meccanizzato, l’avallo decisivo a interventi manipolatori è dato dall’azione congiunta di bioingegneria e biopolitica, con cui  il concetto di natura salta letteralmente per aria lasciando spazio a un biocapitalismo capace d’ogni tipo di sfruttamento e grazie al quale l’essere umano assume un’onnipotenza così priva di controllo che è il primo a subire. [81]\nIn una società davvero civile, il riconoscimento dei diritti sociali e delle esigenze di cura e assistenza verso le persone di sessualità “di confine” dovrebbe procedere parallelamente alla denuncia degli enormi interessi che stanno dietro alla fabbrica e al mercato degli “uomini-donna”. [82] La situazione è molto complessa, perché se serve a poco portare il culo in piazza per fare lotte sociali e di consapevolezza per soggetti che spesso hanno la propria felicità nel torbido e a ogni opportunità preferiscono sempre la gioia dei propri orifizi e fare due soldi, è comunque necessaria una politica capace di decidere con coraggio su questioni difficili piuttosto che limitarsi a pagare trans e magnaccia di nascosto per il proprio sollazzo.\nLe imbarazzanti circostanze del caso Marrazzo, in parte poi ripetutesi per Zaccai, hanno ricordato a tutti che la fascinazione espressa dai transessuali MtoF non operati colpisce tanto a sinistra quanto a destra. Per esprimersi nel linguaggio «evangelista» del sesso estremo, queste trans «rappresentano al meglio la ‘passione’ del nostro tempo inquieto e burrascoso»_ ed esprimono un’«identità di transizione, fluttuante, plastica», situata nella «terra di nessuno tra etero e omosessualità»_. [83] La trans più bella ha pur sempre un cazzo e tende a esprimere al massimo grado una femminilità inventata dagli uomini per gli uomini: se il carattere fallico della donna, che rappresenta la realtà delle posture di autofondazione del soggetto maschile e ne smaschera l’infondatezza, era stato evidenziato da Lacan, [84] è Adorno ad aver individuato il carattere omosessuale della femminilità, in quanto la sua idea è prodotta della società maschile. [85] Già prima della gender theory, e a monte di ogni crisi e lotta dei sessi, la complementarietà risulta piuttosto problematica. Tuttavia, laddove anche il cazzo più enorme palesa nel suo orifizio un aspetto femminile, la clitoride è visibilmente l’aspetto fallico della fica, confermando anche a livello anatomico l’inadeguatezza della dicotomia eterosessuale-omosessuale e il coesistere di differenziazione e coappartenenza tra maschile e femminile.\nAlla fine, contro ogni retorica unisex, una tendenza alla differenziazione è attiva al fondo stesso della costituzione della vita, indipendentemente da sesso e generi, probabilmente alla base del loro stesso formarsi. Secondo l’antropologo Franco La Cecla una mascolinità capace di emanciparsi dai luoghi comuni_ machisti e infantili e dal modello omosessuale imperante in pubblicità e moda precede ogni influenza culturale e la formazione stessa dell’identità sessuale, basata su discontinuità di genere fondanti tanto a livello biologico, quanto sociale. [86] Le genetiste Katerina Markova e Melissa Wilson hanno osservato che l’evoluzione accelerata del cromosoma Y avrebbe portato alla perdita di «dati genetici»; se la cattiva pubblicistica si è affrettata a trovare conferme alla noiosissima questione della «fine del maschio»_, tale dato può essere rettificato laddove tale accelerazione si è rallentata già da secoli: l’aspetto interessante è che anche se questo gene legato alla caratterizzazione maschile sparisse all’improvviso, un’altra coppia di cromosomi non sessuali potrebbe dare vita a una nuova coppia di eterosomi. [87]\nUna polarità può essere negata a parole, ma ogni discorso la ripropone. Ogni realtà si dirige verso l’altro da sé e al contempo su se stessa riposa. In questa semplice complessità, la poesia di ogni rapporto.\n5. Unire i simili?\nParti anatomiche, funzioni organiche, piaceri fisici e comportamenti sociali sono, secondo Foucault,  raggruppati a forza in uno stesso principio causale e in un significante unico denominato “sesso”: a suo avviso tale unità fittizia e speculativa ha permesso che la sessualità fosse pensata, in maniera errata, come un’istanza che il potere cerca di assoggettare. In base a ciò, il sesso è stato idealizzato così come è stato impedito di pensare il potere in quanto tale, costringendo a concepirlo soltanto come legge e divieto e favorendo anche quanto permette e sollecita l’intelligibilità di corpi e identità. Come già ricordato, a suo avviso la nozione speculativa del sesso ha suscitato la categoria storica della sessualità, ed è nel quadro di questa che piacere e potere si inseguono e si incrociano; la modernità, per quanto ponga di continuo interdizioni locali, piuttosto che reprimere la sessualità permette l’esplosione delle sue forme eretiche, moltiplica i piaceri specifici e concentra le forme di sessualità non monogama, non fertile e non eterosessuale in discorsi e istituzioni che, pur se posizioni marginali, ne permettono la decodifica razionale e l’assunzione da parte del potere. In questo senso, la modernità è la preistoria di un mondo a venire che non necessita di liberazione proprio perché ogni perversione è diffusa in modi che non sono tanto quelli costrittivi della legge e del divieto ma quelli abbaglianti del definire nuove regole nei piaceri e nei poteri. [88]\nPer il loro orientamento sessuale non normativizzato molte persone hanno subito repressioni, oppressioni e persecuzioni nelle famiglie, in società e nel sistema giuridico, e a permettere ciò è stata soprattutto la rimozione e la proibizione delle parole con cui riconoscere un sentire intimo e un’identità sociale che invece era sollecitata a manifestarsi. Dopo lunghe lotte gli omosessuali stanno ottenendo tutela dalle discriminazioni e anche l’opportunità di riconoscimento giuridico dei propri rapporti; questo è anche il segno che la società attuale si compone di individui definitivamente compiuti in se stessi, i quali si realizzano al di fuori dei ruoli sessuali e delle relazioni affettive delle società tradizionali, prescindendo dai riferimento alla famiglia e alla fertilità: per tale motivo, le unioni omoaffettive possono esser viste come elemento di emancipazione sociale collettiva.\nDel resto, i diritti spettano a chiunque ed è soltanto l’arretratezza della politica a non averne ancora permesso l’applicazione; le emergenze rendono doveroso l’appello all’articolo 3 della Costituzione: «Tutti i cittadini hanno pari dignità sociale e sono uguali davanti alla legge, senza distinzioni di sesso, di razza, di lingua, di religione, di opinioni politiche, di condizioni personali e sociali.» Dagli USA Mr. Wiggles, commentando un film porno gay, osserva: «Nessuno sta sopra né sotto: stanno tutti in mezzo. Bianchi, neri, non c’è differenza: dentro siamo tutti rosa.» Il ragazzo pelato chiosa entusiasta: «Brindiamo a questo!» [89]\nLe cose, se vogliamo essere onesti, non finisco qui. Questioni decisive sono spesso sottovalutate da un dibattito bloccato tra pregiudizi opposti e sensi di colpa incrociati, nel quale presunti antagonismi, che dimostrano una mortale dipendenza dal risentimento e dalla rivendicazione e, in definitiva dai loro oppositori, subiscono un’assimilazione alle condizioni della comunicazione tale da rendere impossibile pensare l’esperienza. Dove la comunicazione è la forma culturale della globalizzazione finanziaria, occorre approfondire tanto il problema delle eccedenze di produzione, quanto l’esigenza di tenere eccitato il morale delle masse.\nAl riguardo, già Orwell immaginava come risolutivo «l’ingegnoso procedimento della guerra continua»: questo, tuttavia, pur avendo intrappolato diversi paesi e tutta l’economia globale non sembra essere sufficiente allo scopo. [90] Le questioni legate alle eccedenze produttive e all’eccitazione di massa potrebbero forse risolversi proprio con la ratificazione delle unioni omosessuali, laddove favoriscono la creazione di nuove categorie di consumatori elastiche, in quanto basate su dispersione, proliferazione e indifferenza. Infatti dove, secondo la vulgata de generis, un carattere di un genere si esprime in un corpo di un altro per rivelare un’anima di un altro ancora, gli accoppiamenti possibili si risolvono in altrettante riproduzioni della neolingua che rispecchiano quelle dei bisogni indotti dal mercato. Le possibilità di spesa sono infinite: ma dov’è l’emancipazione?\nLe esigenze espresse dalla Butler di riconcettualizzare l’identità di genere come «storia personale/culturale di significati acquisiti» e demistificare in modi parodistici l’assunto secondo il quale «l’identità originale su cui si modella il genere è un’imitazione senza origine» [91] sono ormai entrate in una fase di riconoscimento istituzionale, esigendo la realizzazione di performance sociali di accettabilità e comportando il rischio che le parodie si facciano il verso da sole, tradendo ogni esigenza rivoluzionaria. Consumatori ed elettori, aldilà delle retoriche istituzionali, servono perlopiù a legittimare logiche istituzionali e di potere, e sono particolarmente utili laddove non contestano il modello attuale di società, ma tendono soltanto a ricavare uno spazio al suo interno. Diversi casi dimostrano che è soprattutto la logica delle multinazionali a nobilitare tali nuove categorie, [92] generalmente inclini al consenso acritico e a un godimento illimitato larvatamente autodistruttivo. La richiesta legislativa dei diritti è stata spesso limitata a singoli interventi e priva di un quadro politico effettivo, che i partiti della sinistra hanno cercato di suffragare promuovendo internamente una sensibilità civile a sua volta carente. [93] Nessuna esigenza di modificare gli assetti di un mondo basato sullo sfruttamento è possibile laddove si agita la smania di un riconoscimento di tipo lobbistico, sempre settario anche dove voglia definirsi «nobile». [94]\nL’informazione non fornisce contributi alla comprensione, ma alimenta allarmismi, diffondendo dati imprecisi oppure propagando pregiudizi. Al riguardo, una recente inchiesta riporta che le città dove gli omosessuali sono più perseguitati sarebbero Roma e Milano: tuttavia, in qualità di metropoli, sono anche quelle permettono maggiori opportunità di riconoscimento, ragione per cui c’è anche più propensione alla denuncia. Tale fatto, riconosciuto dall’articolista solo per inciso, non delegittima ovviamente la denuncia delle violenze, che devono essere impedite come ogni altra violenza, ma vanifica l’impianto della statistica e della rilevazione, portando chi è fornito di spirito critico ad avere qualche dubbio sui modi con cui s’intende proseguire nell’obiettivo dichiarato di «ridefinire la cultura della società». [95] Cambiamenti decisivi non possono essere compiuti in nome di interessi di parte, delegittimando le opinioni non conformi e squalificando ogni dibattito sull’argomento, pratica del tutto illegittima laddove la cultura gay non esaurisce le prospettive esistenti sull’omosessualità, come ha dimostrato in maniera eclatante il caso Dalla. [96]\nPossono i diritti di una componente sociale sacrificare le manifestazioni del pensiero e condizionare il pluralismo delle idee? Si può ammettere la completa omissione di una «clausola di salvaguardia» al reato di opinione, per questa come per altre questioni? Le critiche e le posizioni scettiche sul mondo gay ed i suoi diritti appartengono soltanto al fronte  cattolico più integralista? Sono integralisti i cattolici e la cultura cattolica si esaurisce solo nell’aspetto confessionale? Esiste un dibattito scientifico e critico effettivo sull’argomento? Indagare gli aspetti critici dell’omosessualità e i rischi sociali e personali d’unioni e adozioni omoaffettive si identifica con gli incitamenti all’odio, oppure con il dire “frocio rotto in culo”, oppure “lesbica fica di legno”? Picchiare un omosessuale può essere reato, picchiare chiunque altro no?\nLa discussione parlamentare sulla proposta di legge sull’omofobia di Leone (PdL) e Scalfarotto (PD) ha esteso i termini della legge Mancino sui reati a sfondo razziale e religioso, e pur introducendo il reato di opinione per il comportamento discriminatorio individuale dei singoli salvaguarda «le organizzazioni che svolgono attività di natura politica, sindacale, culturale, sanitaria, di istruzione ovvero di religione o di culto»; tale emendamento è da alcuni definito vergognoso, altri trovano vergognosa la legge: in linea teorica, un pieno avallo sociale sarebbe praticabile solo in condizioni di dittatura, e una salvaguardia per le opinioni eterodosse è legittima e necessaria. [97] La ricerca di un confine tra opinioni e ingiurie è sollecitato tanto dal segretario dell’arcigay Romani, quanto dagli oppositori, cattolici e laici, della legge, che hanno un primo cartello nella manifestazione Manif Puor Tous. [98] In Francia, dopo le repressioni e gli arresti contro singoli militanti contrari alle unioni omosessuali [99] si è proclamato il divieto di obiezione di coscienza per sindaci, obbligati a celebrare le cerimonie nuziali. [100]\nCriticando la proposta di legge in discussione in Italia e constatando il lobbismo di alcuni ambienti gay, Ostellino fa capire come poi sarebbe necessaria anche una legge che tuteli le discriminazioni nei confronti degli etero. L’assurda proliferazione giuridica a cui si arriverebbe può evitarsi considerando che una preferenza sessuale è un fatto e non un diritto, e che la confusione tra etica e giurisprudenza porta a condizioni favorevoli a forme di totalitarismo. L’ossessione normativista uccide ogni possibile diritto. Con la legge contro l’omofobia lo stato inizierebbe a farsi carico di una strana teocrazia omocentrica conforme al pensiero unico politically correct, e a provvedere a regolare l’orientamento morale dei cittadini contro ogni loro convincimento e a dispetto di quanto possano sostenere scienza e religione. [101]\nLa legge in discussione rappresenterebbe una sorta di grimaldello per legittimare il matrimonio gay. [102] Se anche fosse, in Italia una vera porta da varcare ancora non c’è e le schizofrenie politiche-giuridiche sono senza limiti di schieramento: proprio la radicale Bonino ha avallato il mancato riconoscimento giuridico di un’unione omosessuale effettuata in Spagna da alcuni suoi diplomatici, [103] che in seguito hanno stilato lettera con richiesta di tutela per le proprie relazioni. [104] Questo è il segno che tra matrimoni, unioni di fatto e altri tipi di rapporti ci sono delle fratture che devono essere affrontate per altra via rispetto all’insistenza su aspetti parziali, in quanto le questioni legate a proprietà e successioni devono necessariamente essere definite all’interno di un quadro giuridico coerente, che ridefinisca integralmente il diritto di famiglia, riconoscendo le unioni civili e ponendo definitivamente al centro del discorso i diritti di tutti, e non barricate particolaristiche. [105]\nInoltre, occorre chiedersi in quali termini tale disposizione sarebbe legalmente possibile e socialmente fondante: se lo chiede anche la Chiesa romana, che da sempre esprime una mentalità giuridica e ancora oggi considera cruciali le famiglie per la diffusione dottrinale. Papa Francesco ha già posto all’attenzione di un prossimo sinodo vescovile gli interrogativi a cui l’istituzione è sollecitata dal mondo contemporaneo, in cui coppie di coppie di fatto e omomatrimoni minano l’evangelizzazione. [106] Il pensiero cattolico di ispirazione confessionale generalmente rigetta la possibilità di riconoscere i legami tra le «sessualità alternative», in quanto le persone vi manifestano una profondamente distonia tra psiche e soma e sono prive d’effettiva complementarietà, dato che «nessuna di loro esprime in modo univoco l’unità e la specificità dell’identità biopsichica di ciascun sesso». [107]\nDa parte loro, le coppie omosessuali rivendicano complementarietà contingenti ma decisive, e affermano il diritto di costituire unioni che pretendono anche una stabilità maggiore di quelle eterosessuali. Si sostiene poi che, invece di affossare il matrimonio, tali unioni potrebbero suggerire alcuni modi per rilanciarlo, laddove venga inteso come «segno di prestigio» e suggerisca una nuova divisione dei compiti più funzionale alla contemporanea divisione tra ruoli. Le coppie di donne sembrano più esigenti e anche più facili alla rottura di quelle di uomini, la cui tendenza alla promiscuità sembra superata da modelli di convivenza che fanno a meno anche dell’attrazione fisica. [108] Tuttavia, pur volendo prescindere non solo da questioni “borghesi” di prestigio ma anche da componenti quali fertilità e, a quanto pare, anche di impegno reciproco e attrazione erotica, occorre chiedersi cosa davvero sia la famiglia, al di là del fare le faccende di casa ogni tanto. Va infatti considerato che, pur se considerata ordinariamente quale cellula base della società, la famiglia rappresenta in definitiva perlopiù l’anello terminale dei suoi condizionamenti.\nAdorno svelava il ruolo di potere della famiglia proprio mentre ne ammetteva la sparizione: quella che oggi ne riceve il nome non sembra capace di quella «resistenza che, se opprimeva l’individuo, d’altro canto lo rafforzava o addirittura lo produceva». Le nuove famiglie sono promosse da quella che a suo tempo è stata «una sedicente giovane generazione che, in tutti i suoi moti e impulsi è intollerabilmente più adulta di quel che i genitori non siano mai stati.» La famiglia quale «organo della borghesia» si è esaurita, e ormai il «sistema» superstite ha spodesto anche la borghesia pur rivendicandone le «insegne» – quali appunto il matrimonio - favorendo strutture che hanno ridotto l’influenza delle funzioni d’autorità paterna e della capacità generativa alle quali la società è stata a lungo legata: «cominciamo a regredire verso uno stadio che non conosce più il complesso edipico, ma il parricidio.» [109]\nIl parricidio, compiutamente teorizzato da Deleuze e Guattari insieme all’illusione che tutto potesse essere possibile, oggi è prassi, per quanto la macchina da guerra non appartenga a nessuna rivoluzione, ma proprio alla felice schizofrenia del capitalismo, nel quale gli ordini sociali si assestano evocando il fantasma del padre, il cui spazio resta privo di un nome, disponendo in maniera alquanto capricciosa un sistema di valori di pure immanenze in cui si dispongono uomini-macchina reversibili e ricorrenti. [110] In tal modo, ogni emancipazione risulta contraffatta da una pulsone vitalistica regressiva, cieca verso se stessa e i suoi oggetti, in cui per davvero i padri sono madri e le madri masturbano i figli, ma dietro il vuoto del desiderio trionfa la morte. [111] Vuoto e desiderio oggi hanno largo spazio, al loro interno le unioni civili vengono chiamate “matrimoni” con un senso parodistico che supera di gran lunga gli afflati sovversivi della Butler. Se davvero, come costituzione prescrive, vogliamo rimuovere gli ostacoli allo sviluppo della persona umana, non è certamente possibile farlo attraverso azioni settoriali che tutelano qualcuno attraverso appartenenze che permettono discriminazioni verso altri. Piuttosto. occorre valutare un accorto sistema di distinzioni e cautele.\nUn sapere corporeo necessariamente di tipo verbale e culturale è affermato dal poeta e attivista gay Franco Buffoni, che ne rivendica un riconoscimento che possa permettere la trasmissione di esperienze e identità omosessuali tra generazioni; inoltre, precisa il senso delle relazioni omoaffettive affermando che la penetrazione non avrebbe importanza. [112] La prima condizione è però del tutto fuori dalla realtà, e non soltanto perché i figli degli omosessuali nascono al di fuori dalla loro relazione specifica, ma perche, in ogni tipo di relazione, nessuno ti dice mai come amare, come conservare oppure licenziare un sentimento,:il corpo è sempre un po’ stupido e deve ricominciare ogni volta dall’inizio una storia di millenni, per ritrovare la sagacia a cui in qualche modo è predisposto solo dopo aver superato una certa soglia. Invece, rispetto alla seconda occorrenza, Freud stesso aveva riscontrato che la penetrazione anale è soprattutto un’imitazione del rapporto omosessuale, stabilendo come specifica del rapporto omosessuale la masturbazione reciproca. Tuttavia, socializzare la masturbazione, che in età puberale può coinvolgere anche frequentazioni eterosessuali, convaliderebbe pratiche sostanzialmente desessuate, e sembra comunque decisamente sproporzionato voler formulare un quadro legislativo solo per farsi seghe e ditalini in compagnia.\nC’è comunque di più in ballo della masturbazione e del diffondersi di comportamenti più o meno alla moda. Infatti, occorre valutare la possibilità, tanto remota quanto disponibile, che le relazioni si affermino per davvero come il luogo vivo dei significati e quindi si stabilisca definitivamente qualcosa che possiamo chiamare come la continuità sensoriale di corpi senzienti: ovviamente, questo riguarda tutte le persone di ogni orientamento, anzi ogni orientamento può avere senso nel permettere alla persona di scoprire e scoprirsi in una nuova solidarietà con il reale.\nPerché accada questo, è necessario cercare di sgombrare il più possibile il campo dagli equivoci. Ogni discriminazione di razza, sesso e religione è frutto di fanatismo, esistono anche atteggiamenti regressivi e paranoici che permettono ancora oggi di chiamare in causa l’idea di Freud dell’omosessualità quale arresto dello sviluppo psicosessuale, che ammetteva comunque nessuna considerazione negativa delle persone. Un comportamento omosessuale maschile può ancora essere suscitato da inibizioni dello sviluppo provocato dai genitori: un forte legame con la madre o la mancanza di un’effettiva figura paterna, timori della castrazione e paure di inghiottimento materno nella fase preedipica, il blocco o la regressione alla fase narcisistica dello sviluppo, la competizione perdente con fratelli e sorelle. Cause dell’omosessualità femminile possono essere il mancato superamento dell’invidia del pene in associazione a conflitti edipici non risolti. Tutti fattori di squilibrio che incidono anche su altre sfere. [113]\nCertamente, gli aspetti di malattia mentale e degrado psichico riguardano anche l’omosocialità di chi passa il tempo a guardare le partite di calcio tra congeneri e altri idiotismi masturbatori; tali repressi da manuale, conformemente alle osservazioni sul carattere paranoico del fascista compiute da Wilhelm Reich, detestano i “recchioni” al punto di stuprarli, rilevando la base proiettiva del loro odio. Questa realtà drammatica e disgustosa non comporta tuttavia che ogni critica sia proiezione di un rimosso e che non ci si possa esprimere al riguardo, come il dogma politically correct sembra imporre.\nFare esperienza del mondo non significa subirlo, ma mantenere la capacità di distinguere. Siamo forse gelosi delle nostre moderne libertà, ma essere gelosi non è un granché e moderni non lo saremo mai abbastanza: ridicolo affannarsi a rendere obbligatoria ogni cosa precedentemente proibita. Un mondo tutto dispiegato e una precisa corrispondenza tra cose e definizioni non esisteranno mai: è preferibile affrancarsi dalle inibizioni di pensiero, linguistiche e sessuali con cui rimuoviamo il rapporto con il reale, e tentare di esprimere interezza in ogni frammento, sfottendo ogni neolingua e politically correct, e anche la pretesa radicalista di infrangere il linguaggio normalizzato e grammaticale dell’ordine del soggetto.\nInfatti, un dito al culo non si nega a nessuno tutti possono lesbicare con le palle trans donna al culo donna a cazzo dritto travestito donna penetra la fica dell’uomo e le tette dove le mettiamo? Insomma, rispondendo alle questioni sollevate dalla Butler: il linguaggio, per chi lo conosce, è intimamente sovversivo, e pertanto non è affatto sufficiente dire che la bisessualità sia la coincidenza di due desideri eterosessuali internamente a una singola psiche, e nemmeno che ci siano strutture di omosessualità psichica nelle relazioni eterosessuali e strutture di eterosessualità psichica nella sessualità e nelle relazioni omosessuali. [114] Potrebbe anche essere che le parole siano corpi pensanti, che il rapporto esclusivo con il simile sia un limite dove esprime semplice paura verso l’alterità, e che il compito culturale di specificazione del genere è soprattutto una scelta di libertà.\nUna conclusione possibile: pur considerando che il dissidio di mentalità tra le pretese ecumeniche dei gay e la sessualità di ispirazione religiosa sia insanabile, è possibile garantire ogni legittima esigenza, riconoscendone ad ognuna quanto gli è proprio, in un mondo che è di tutti. Inoltre, dove anche il diritto tende ad avere una configurazione internazionale, occorre comprendere implicazioni e conseguenze delle disposizioni in vigore in altri paesi, e cercare dove possibile di armonizzare le soluzioni. Tuttavia, se vogliamo uscire dai ricatti della neolingua, occorre riconoscere che nel suo stesso senso etimologico il matrimonio stabilisce un vincolo preciso tra maternità e scelta, che può essere esclusivamente eterosessuale; invece, nel suo significato esistenziale, esprime un’unione che ha carattere intrinsecamente religioso tanto se vissuta nella pura intimità quanto se è celebrata dalle specifiche istituzioni di ogni confessione. Altri tipi di unione hanno inevitabilmente altri nomi, e la loro diffusione, comunque la si possa pensare, ha inevitabilmente un peso sociale che va considerato giuridicamente senza moltiplicare i diritti specifici, ma attraverso una forma generale della legislazione.\nUna soluzione, la cui eventualità fu anticipata da Derrida, [115] in grado di garantire le ragioni della laicità senza negare quelle della religione, potrebbe porsi laddove si decidesse di abolire le forme attuali del matrimonio civile e così favorire nuove ed effettive forme di riconoscimento e tutela nei confronti delle diverse tipologie di convivenza, le quali possono esistere indipendentemente dalla questione sessuale ed essere anche soltanto affettive o addirittura di mero interesse, come da sempre accade. Peraltro, la plasticità delle pulsioni e dei rapporti possibili eccede ampiamente i corpi e può soltanto essere danneggiata da ratifiche legali obbligatorie; se oggi c’è l’ossessione di normativizzare tutto, da sempre esistono zone fuori da ogni regolamentazione, pulsioni e istinti che sono regola a se stessi: non soltanto non necessitano di leggi, non solo le rigettano, ma le producono per conto loro e a modo proprio, fuori da ogni regolamentazione. Il rischio più grande è pretendere quel controllo totale spacciato per sicurezza che per Agamben riduce gli spazi della «persona» controllandone ossessivamente l’identità e allo stesso tempo riducendo la vita alla sua «nuda» insignificanza. [116]\n6. Omonazismi\nLa distruzione dell’ordine obbligatorio dell’eterosessualità espresso dalla strategia di «lesbizzare il mondo» aveva in sé una contraddizione ed esprimeva il proprio stesso fallimento: di fatto, tali manifestazioni di imperialismo avrebbero semplicemente rafforzato le forme più oppressive e violente del normativismo eterosessuale su cui ci si continuava a fondare, solennizzando peraltro le categorie filosofiche dell’«essere come presenza» ampiamente destituite dalla filosofia contemporanea. La Butler, criticando dall’interno questo modello, perseguiva una strategia diversa e intendeva riappropriarsi e sovvertire le categorie dell’identità, contestando il sesso in modo da renderlo radicalmente problematico attraverso la convergenza di discorsi multipli. [117] Tali discorsi multipli sono rappresentati dalle specifiche storie personali che costituiscono l’omosessualità in tutte le varietà delle sue forme: ora, è paradossale che proprio l’ideologia gay li disconosca in un’unica identità collettiva egemone. Questo è permesso anche da una pubblicistica che solennizza il ruolo di mediazione delle associazioni favorendo un’egemonia simile a quello espressa dai partiti verso il paese, per cui il 5/10 % della popolazione è ridotta a pochi esponenti e a un’agenda non sempre così rappresentativa. [118]\nIn ambito sociale è necessaria la massima cautela. Una legge equivale ad una delicata operazione chirurgica, che ha sempre rischi maggiori di quella, per usare una metafora evidente, di affettare una pizza: tali rischi devono essere valutati in una prospettiva di lungo periodo e non soltanto in risposta alle piccole felicità personali. Compiere infamie in nome dell’amore è così comune, così umano. Non possiamo più nasconderci i risultati deresponsabilizzanti di conquiste sociali quali il divorzio e l’aborto, mal digerite e spesso rimaste ferme alla pura recriminazione, i cui rischi a suo tempo furono nitidamente denunciati proprio da un omosessuale come Pasolini. [119] Se ieri era la glorificazione del consumo a solennizzare la «coppia liberata», oggi nel consenso sulle unioni omoaffettive confluiscono in larga misura la spiritualità facilona new-age, il riduzionismo scientifico che nega il carattere “vivente” del corpo, il culto del dispendio della globalizzazione finanziaria.\nRispetto alle adozioni di bambini da parte di coppie omogenitoriali si può pensare che due persone psicologicamente e affettivamente stabili possano essere garanzia di crescita: ma nessuna apologia della speranza è concessa sulla pelle degli altri, nessuna letteratura di buoni sentimenti alternativi serve a nulla. Con tutta probabilità, due padri (madri) non sono meglio di uno e nemmeno di nessuno: le adozioni di prole da parte di coppie gay vanno valutate in tutte le loro conseguenze possibili, considerando in maniera prioritaria il rischio dalla definitiva mercificazione dell’infanzia. Inoltre, nonostante la buona volontà e i casi eccellenti, le unioni omoaffettive potrebbero radicalizzare nei bambini la carenza simbolica della figura paterna, costitutiva a forme di disturbo già sufficientemente diffuse e alla quale i separatismi dei presunti «nuovi matriarcati» non possono porre davvero alcun rimedio. [120]\nSoprattutto, la possibilità di acquisire figli attraverso manipolazioni genetiche quali l’affitto di uteri o donazioni di seme, insomma di farli grossomodo, per restare in metafora, come si ordinano le pizze, porterebbe alla trasparente poesia delle provette, ma ben più grave sarebbe la cancellazione delle genealogie. [121] Non va sottovalutato che l’affetto non basta, e che l’esercizio delle funzioni genitoriali richiede una polarità di genere a cui nessun riduzionismo gender, queer o quel che sia può trovare soluzioni. [122] Questo è peraltro il motivo per cui una persona sola non può adottare: persone che crescono i figli da sole è pieno il mondo da sempre e la legge non si è mai adattata. Perché affrettarsi per soluzioni parziali senza provvedere a rivedere l’intera questione?\nIl quadro politico, sociale ed economico è profondamente mutato in questi anni: il capitalismo è ormai entrato in una fase permissivista, piuttosto refrattario alla produzione e più incline alla speculazione e allo sciupo, e per dispiegare sfrenatamente il modello neoliberista ha rotto i rapporti con la borghesia. [123] Tra le nuove alleanze, categorie tradizionalmente ritenute anormali e rivelatisi come ottimi consumatori, cooptati facendo leva tanto su piaceri quanto su paure. Molte delle attuali politiche a favore degli omosessuali tendono a rispondere a quella che prima Lacan e poi Žižek chiamano «ingiunzione a godere»: né “rivoluzionarie” né di “sinistra”, ma semplici regole [124] che possono favorire forme di autoritarismo e di normalizzazione, riscuotendo adesioni anche presso le formazioni di destra e neonaziste. L’ossessione neo-tribale può essere condivisa laddove si rimuova la precarietà dell’esistere e siano negate le stratificazioni della storia, portando a confondersi quelle che rispettivamente Freud e Reich avevano definito come paranoia omosessuale e paranoia fascista in una neoparanoia “omofascista”, che si pone come la zona d’ombra dove fascisti e gay si assimilano.\nI limiti delle nuove fasi delle politiche identitarie sono ampiamente dimostrati dal pinkwashing, che permette a società non proprio limpide nel riconoscimento delle minoranze come quella israeliana di darsi una “verniciata di rosa” ostentando atteggiamenti tolleranti. Il fenomeno è denunciato anche dagli omosessuali critici della società contemporanea; [125] la teorica queer Jasbir Puar ha definito come “omonazionalismo” la tendenza di alcuni gay bianchi a privilegiare identità razziale e religiosa e culti del consumo e, forse sottovalutandone la portata, ha rimarcato quanto certe manipolazioni siano “disperate”. [126] Sarah Shulman, professoressa di Scienze umanistiche a New York, ha evidenziato come una facciata di modernità permetta di perpetrare la violazione dei diritti dei palestinesi, incalzando sull’islamofobia e rappresentando i musulmani come “fanatici omofobi”, disconoscendo i contributi delle associazioni palestinesi quali Al Qaws, il cui direttore Haneen Maikay afferma: «quando si passa attraverso un checkpoint, non importa quale sia l’orientamento sessuale del soldato».\nAeyal Gross, professore di diritto a Tel Aviv, afferma che dalla metà dello scorso decennio si è diffuso un opportunista per cui «i diritti gay sono diventati sostanzialmente uno strumento di pubbliche relazioni». The Jewish Daily Forward riporta i dati della campagna Brand Israel, inaugurata dal governo dal 2005 con la consulenza di spin-doctor americani, che ha sfruttato i gay per riposizionare la sua immagine. Secondo Ynet nel 2009 l’ufficio del turismo di Tel Aviv ha speso circa 90 milioni di dollari per promuovere la città come meta turistica gay internazionale. L’anno successivo la Lucas Entertainment ha girato il porno Uomini d’Israele _in un antico villaggio palestinese, e nel maggio 2011 il nazionalista Nethanyahu, esponente del partito conservatore Likut, ha detto al Congresso che il Medio Oriente è «un luogo in cui le donne vengono lapidate, i gay vengono impiccati, i cristiani sono perseguitati»_, omettendo che le pozioni ufficiali del suo partito continuano a osteggiare gli omosessuali.\nNuove formazioni di destra, dopo aver arruolano nelle proprie fila numerosi gay, lesbiche e trans, estremizzano i rischi dell’immigrazione e fanno leva su una nuova versione della paura dell’altro, basata sull’incapacità di distinguere tra islamici e jihadisti. Nei Paesi Bassi c’è l’esempio di Geert Wilders, erede dell’assassinato leader gay anti-immigrazione Pim Fortuyn, il cui Partito per la Libertà è la terza formazione politica del paese. In Norvegia, Anders Behring Breivik, l’estremista che nel luglio 2011 ha massacrato 77 persone, ha citato come ispiratore Bruce Bawer, scrittore omosessuale americano critico verso l’immigrazione musulmana. Molte associazioni gay inglesi e tedesche hanno posizioni razziste e xenofobe. [127] Diversi settori dell’estrema destra riscoprono questa vocazione criptocapitalista e abbandonano le tentazioni di pensatori esigenti quali Julius Evola, estimatore della cultura musulmana e anticristiano, i cui studi di metafisica sessuale palesano l’assenza di considerazione positive nei confronti dell’omosessualità, pur se ne conosceva alcune applicazioni magico-rituali. Queste, diffuse in diversi culti dell’antichità, hanno coinvolto anche un personaggio controverso come Aleister Crowley, la cui ispirazione gnostica e tantrica si innesta su elementi quali l’uso di droghe, il culto dell’eccesso, il libertinismo sfrenato, pur mantenendo fermo lo scopo di ottenere una «speciale fortificazione del volere». [128]\nA parte casi speciali, omosessualità e pederastia sono esecrati da coloro che sono inclini a considerare il sesso da una prospettiva tantrica, per cui pur se è sganciato, oltre che dalla riproduzione, dalla stessa emissione di seme, è profondamente intessuto della polarità maschile/femminile. Il cristiano gnostico Samael Aun Weor assimila i rapporti tra congeneri a masturbazione e adulterio, frigidità e prostituzione, crimine e stregoneria, forme con cui l’impulso sessuale si degrada per l’influenza dell’«infrasesso», collegato agli aspetti distruttivi del principio femminile, i cui nomi sono quelli delle prime mogli di Adamo, Lilith e Nahemah, avverse allo Spirito Santo e alla Madre Divina. Le persone sottomesse a tali influenze, oltre a distinguersi per orgoglio, fascino e crudeltà, si credono ineffabili e supertrascendenti, e nella loro opera di corruzione tradiscono gli aspetti sacri e magici del sesso. [129] La posizione, che presenta alcune somiglianze con la sistematica di Gurdjieff, assegna al sesso un ruolo imprescindibile ma ha un approccio assolutamente non libertino; sostiene l’esigenza di un discernimento intuitivo capace di prescindere dal ragionamento e, attraverso il lavoro su stessi e il risveglio  dell’autocoscienza, si propone anche degli obiettivi di cambiamento sociale. [130]\nDal ragionamento si prescinde spesso, e la protesta del giorno prima si risolve facilmente in un nuovo conformismo. In Italia si è iniziato a prendere di coscienza di questo con la dissociazione di circa 50 associazioni dal Gay Pride del 2010, che hanno criticato soprattutto i toni “stereotipati”, “baracconi e carnevaleschi” con cui la manifestazione è stata ufficialmente promossa. Gli spot con la trans al mercato o la checca di fronte alla tv suggeriscono una netta adeguazione all’esistente. Altri argomenti di dissenso sono l’indulgere in vittimismi che ignorano i risultati ottenuti dal movimento e l’ossessione della sicurezza che non riconosce l’esigenza di maggiori diritti: atteggiamenti piuttosto inflazionati e conformisti che sembrano venir meno all’esigenza di riconoscere percorsi e intersezioni d’identità e differenze. Le cose cambiano, i rapporti si modificano: accettarlo è necessario, e che non lo facciano proprio i “diversi” è paradossale. [131] La protesta delle diversità sessuali sembrerebbe ormai assorbita dal sistema ed esserne ormai pienamente funzione, molto oltre il “reciproco usarsi” costitutivo alla politica. Pertanto, vecchi e mai estirpati pregiudizi contro gli omosessuali condividono il campo con nuovi stereotipi che assimilano in una presunta unica identità gay pratiche molto diverse per intenti, esiti e orientamenti, e spesso in competizione.\nLa situazione è arrivata ad incandescenza nel settembre 2013 con la tempesta provocata dalle dichiarazioni dell’amministratore delegato Barilla, azienda nota per le sue pubblicità di stampo vetero-familista, che sotto l’incalzare di un’intervista-trappola si è espresso rispetto al suo non interesse (poi rimesso in discussione) nell’impiegare gay per reclamizzare i prodotti: questo ha determinato da una parte l’insorgere di una sensibilità sociale spiccatamente a favore dei diritti per gli omosessuali, dall’altra ha messo in gioco una guerra pubblicitaria tra marchi piuttosto inquietante. [132] La vicenda ha evidenziato i grossi interessi che ci sono sull’immagine convenzionale degli omosessuali, la ricerca di egemonia sociale da parte della cultura gay, la diffusione di un’isteria che ormai scambia gli spot per la realtà. L’omosessualità non è più tabù, ma sembra perduta la condizione liminare che metteva le persone omosessuali in condizione di manifestare particolari eccellenze: in cambio abbiamo però una gay culture spesso futile e arrogante molto intenta a cercare consensi.\nI gusti sessuali appartengono a una sfera personale inviolabile e tuttavia la sessualità è una questione culturale e politica. Confermando Foucault e superando le sue intenzioni, alcune ostentazioni contemporanee lo dimostrano nel modo peggiore, e nessuna sovversione di un sistema basato sullo sfruttamento sembra profilarsi. Le questioni di genere non sono l’anticamera della rivoluzione. Nel frattempo, l’omoaffettività si impone come questione prioritaria e il “diritto” rischia di riassumersi nel prenderlo e metterlo nel culo o nel leccare genitali stupefacentemente simili al proprio. Nel frattempo, un corpo-cosa manipolabile si impone all’immaginario sociale e diventa perfettamente funzionale al capitalismo finanziario e alla logica dei consumi, in un contesto culturale dove la tecnologia invade la coscienza, o quel che ne resta, conducendola irresistibilmente verso la negazione del proprio inconscio, e si pretende che un cazzo di gomma e altri aggeggi rappresentino la verità dell’uomo e che ormoni, bisturi, mutande e reggicalze facciano la donna tutta intera. E dato che la riproduzione può compiersi attraverso clonazioni, anche se solo per le pecore, o per spermi artificali, pur se soltanto per i topi, domani potremmo anche fondare movimenti per estendere agli umani queste pratiche, magari basandosi sull’accoppiamento interspecifico, perché ci sono pure le questioni di specie, attenzione.\nNel sistema di designazioni contemporanee, l’omosessualità ha ampiamente recuperato tanto gli aspetti di civilizzazione quanto di naturalità a lungo negatele; tuttavia, la proliferazione di generi, nel momento in cui mette in gioco lo stesso carattere performativo attribuito alla costruzione dell’eterosessualità, può condurre a forme di dominio anche più oppressive di quelle contestate. [133] I tradimenti di tante presunte emancipazioni sono evidenti: dove la trasgressione è ormai opportunistica tecnica di mercato e l’antagonismo si riduce a semplicistica monotonia, dove mercenariato, pornografia e comunicazione si alleano nell’esaltazione della masturbazione e nell’avvilimento di corpi e sensazioni, dove i media esibiscono stupri occultandone la propria complicità, dove i piaceri disordinati offendono ogni dignità, è proprio la sessualità domestica a mantenere sacralità, intimità, spregiudicatezza, sovversione.\nCi sorprende il Catechismo nel ricordare che tra coniugi la fedeltà indica l’impegno alla donazione integrale; [134] una forma di eroismo particolarmente spiccato è suggerita laddove il consenso a una «comunità di vita definitiva» è scelta senza prove e senza riserve, [135] in cui l’assenza di fecondità non preclude ad una vita «piena di senso» [136] occorre però anche chiedersi quante “libere unioni” a lungo termine hanno assorbito in forme secolarizzate questo tipo di impegno. [137] Mentre le varie forme della pubblicistica pinkwashing si dimostrano sempre più intolleranti e chiassose nelle loro pretese totalitarie, veniamo esortati a trattare con delicatezza e senza discriminazione la persona omosessuale, segno di «disordine» intrinseco nella sua assenza di complementarietà. [138] Questa mancanza, che può essere così radicale da venir negata in modi proiettivi a qualunque altra tipologia di relazione, va comunque compresa all’interno delle integrazioni permesse dal possibile ritrovamento dell’androginia psichica.\n7. Finali e interstizi\nLa pretesa di modificare il mondo attraverso il linguaggio per affermare rigide identità esclusive si scontra con l’indicibilità delle stesse esperienze a cui è fatto riferimento e con l’esistenza di realtà sempre differenti, delle quali il linguaggio tenta di rappresentare le sfumature in maniera costantemente imprecisa. Un’identità è incessantemente plurale e rappresenta un compito, non un destino, infinite singolarità non permettono generalizzazioni e queste non spiegano il reale. Ogni categoria di persone merita rispetto e un necessario aggiornamento dei diritti di unione, proprietà e successione riguarda tutti e deve essere necessariamente tutelato contro l’introduzione di nuove discriminazioni. Occorre dare nuovi nomi alla realtà. Cercare di rendergli voce con l’ossessione del caso umano praticata dal giornalismo da rotocalco tardo-progressista non permette di trovare ragioni. Piuttosto, dobbiamo continuare a chiederci: cosa può venire dal sesso alla nostra conoscenza, e su quali assunti si basa il suo rapporto con il linguaggio?\nLaddove «la civiltà industriale è possibile solo quando non c’è rinuncia» [139], l’indifferenziazione sessuale favorita da alcune delle condizioni della vita contemporanea è perfettamente funzionale ad un ordine economico che propaga l’ingiustizia sociale. Questo riscontro di Huxley è contestuale all’elogio di un’arte letteralmente «idiota» _compiuto da uno dei Governanti: un’arte che non ha nulla da dire, ridotta a «sensazione pura», funzionale ad una realtà dove tutto è capolavoro per esclusiva autoesaltazione e ad una felicità «mai grandiosa»_ [140], specchio di un _Mondo nuovo_ che si riconosce nelle parole d’ordine «comunità, identità, stabilità». Questa arte idiota trova oggi alcuni dei suoi esponenti principali negli spot del marchio Lady Gaga, che non a caso ha fatto del “diritto alla felicità” la rivendicazione principale del proprio marketing, e in quel campionario di stucchevolezze superficialmente emotive fini a se stesse rappresentato dalla performer Abramovich, idolatrata da tutti coloro per i quali anche mezza idea è ormai qualcosa di sconveniente.\nNel modello sociale di estrema omogeneizzazione articolato da Huxley, che qualcuno potrebbe anche considerare desiderabile e ottimale, in osservanza al principio che «ognuno appartiene a tutti gli altri»; ogni forma di relazione affettiva esclusiva e capace di smuovere emozioni profonde è considerata eretica e pericolosa. Le suggestioni su cui si basano gli ordinamenti sociali del Mondo nuovo sono indotte principalmente attraverso lo strumento dell’ipnopedia, molto simile alla programmazione neurolinguistica; nella nostra realtà i condizionamenti si impongono soprattutto attraverso le mode e si sommano alla diffusa tendenza all’autismo personale, portando a una superficiale e annoiata trasgressione basata sulla sottomissione al consumo e non su una ricerca di libertà. Il godimento piatto e obbligato si accompagna a un’atonia sensitiva irrimediabile, che di emancipato non ha più nemmeno l’apparenza.\nHuxley termina il romanzo sulla figura del Selvaggio, un figlio del Mondo nuovo nato in cattività, quindi non in provetta ma da donna, e avvezzo a citare a memoria le opere di Shakespeare, generalmente proibite, così come ogni altra lettura. Questo strano selvaggio di marca vittoriana sceglie quindi di vivere in un ritiro destinato però a essere infastidito dai media, per essere infine funestato dal suicidio della donna con cui non aveva consumato una passione resa a lui impossibile dall’attitudine sfacciatamente libertina di lei. Il rifiuto del Nuovo Mondo da parte del Selvaggio è totale: «Non ne voglio di comodità. Io voglio Dio, voglio la poesia, voglio il pericolo reale, voglio la libertà, voglio la bontà. Voglio il peccato. […] Reclamo il diritto di essere infelice.» [141] In scritti critici di qualche anno successivi, l’autore chiosa: «La filosofia ci insegna a non essere mai sicuri delle cose che sono di per sé evidenti. La propaganda, all’opposto, ci insegna ad accettare come assiomatiche certe cose su cui la ragione vorrebbe che si sospendesse il giudizio, e intervenisse il dubbio.» [142]\nOrwell conclude 1984 nel pessimismo totale: il protagonista Winston scopre che la sua ribellione era completamente manipolata e che l’amante con cui si era coinvolto nel reasesso (crimine sessuale) era una spia. Tuttavia, così «ogni cosa era a posto, ora, tutto era definitivamente sistemato, la lotta era finita. Egli era riuscito vincitore di se medesimo. Amava il Grande Fratello.» [143] Se l’idiozia è alla base del controllo sociale, da sola non basta: c’è da parte della popolazione un’enorme componente di compiaciuta disponibilità ad essere manipolati, che corrisponde ad un’inibizione controllata delle proprie capacità mentali induttive e deduttive, che porta – e qui parafrasiamo appena l’autore - a non cogliere le analogie, a non percepire gli errori logici, a equivocare gli argomenti più semplici, a provare avversione verso qualsiasi tentativo di elaborare una dialettica di pensiero capace di portare oltre la supina accettazione dell’esistente. [144] Consideriamo che il conoscere a molti non interessa affatto, e inoltre sembra tornato essere un peccato mortale: tuttavia, è condizione del nostro esistere, laddove questo sia qualcosa di più del rispondere ad altri imperativi.\nDiffondere il criterio assolutizzante della felicità personale permette al potere di propagare l’istupidimento collettivo. Lo suggerisce Bradbury in Fahrenheit 451, laddove l’apostolato contro libri e ricerca di significati è proposto in questi termini: «se non vuoi un uomo infelice per motivi politici, non presentargli mai i due aspetti di un problema, o lo tormenterai; dagliene uno solo; meglio ancora, non proporgliene nessuno.» [145] Il protagonista Montag, che da poliziotto deputato all’incenerimento dei libri diventa protettore del sapere, unendosi ai ribelli impegnati a mandarli a memoria, esprime anche un disinteressato quanto paradossale affetto per la moglie, da cui subisce peraltro la denuncia che porta alla distruzione della loro stessa casa. L’episodio ricorda che la medesima relazione può essere asimmetrica, inautentica e oppressiva per uno e sincera e d’apertura per l’altro: tuttavia, a tali condizioni non si articola un rapporto capace di coinvolgere l’intimità, ma soltanto una coesistenza funzionale ai condizionamenti del potere. Molti “amori” d’ogni tipo si esauriscono in dipendenze, bestialità ed espettorazioni: senza padronanza di sé e libertà interiore non c’è dono di sé, manca l’unione dove ognuno diventa uno. Bradbury chiude la narrazione associando il mito della Fenice che rinasce dalle ceneri alla storia dell’umanità: nei versi de La canonizzazione (ca. 1603), John Donne aveva ricollegato alla Fenice la rigenerazione degli amanti: «L’enigma della Fenice da noi/ s’illumina: e poiché noi siamo uno,/ lo siamo entrambi. Così ad una sola/ neutra cosa i due sessi si accordano:/ come quella moriamo, e risorgiamo, noi/ fatti misteriosi in questo amore.» [146]\nSecondo le coordinate della nostra cultura, il linguaggio è la condizione del costituirsi della sessualità, ma l’androginia psichica precede il linguaggio. Franz von Baader individua nella frattura tra i due racconti manoscritti della Genesi il momento decisivo in cui Adamo nomina gli oggetti del mondo empirico. Il linguaggio non chiama alla presenza l’essenza delle cose, ma piuttosto ne evoca lo spazio, segnando la separazione di soggetto e oggetto. Dare nomi agli animali rompe l’integrazione androginica tra principio maschile e femminile che si esprime prima del peccato originale e che rappresenta la “preistoria” della coscienza, il momento sensibile dell’intelletto. In questo mondo paradisiaco, non c’è linguaggio: il mondo è un corpo che conosce se stesso, e la piena integrazione tra maschile e femminile interrompe la caduta della creazione provocata dal peccato di superbia di Lucifero, materializzando “terra” (Grund) e “sostrato” (Substanz). Sono questi i principi maschile e femminile che successivamente al peccato di Adamo di conferire i nomi al creato si scindono e pervertono natura e rapporti: le caratteristiche di attività e ricettività degradano a dispersione e ristagno, le loro relazioni conoscono contrapposizioni e adulteri. I sessi esprimono l’ancoraggio alle forme materiali, destinate a scomparire nel loro stesso costituirsi, dove il linguaggio e il tempo le chiamano alla presenza solo per vederle sparire. La caduta della materia e il degradarsi del cosmo sono la nostra storia, nel quale il tema dell’androgino come possibilità di forme annunciato nella Genesi permane in maniere sotterranee quanto decisive, e nelle diverse modalità con cui emerge fornisce sostegno e annuncia redenzione. Ha avuto come nomi anche Madonna e Cristo: madre della conoscenza e figlio della luce. [147]\nSe l’abbraccio degli amanti è quello della realtà, accade pure che tentando di aprirsi ad altro ci si rispecchi in immagini di sé che possono offrire solo quanto è assente. In questo modo, continuiamo a cadere, eppure questo cadere ci apre lo spazio del nostro esistere e relazionarsi, nel quale possiamo scoprire l’errore come condizione di una libertà capace di trascenderlo. La reciproca implicazione dei generi rende il sesso: afferma Otto Weininger che maschile e femminile sono archetipi che sul piano empirico non si danno mai in forme assolute, ma sempre come «gradi intermedi», così come eterosessualità ed omosessualità sono compresenti in ogni individuo e niente affatto in esclusione o conflitto. [148] L’idea di Weininger non fu accolta da Freud, che pur avendo concepito l’idea di una bisessualità originaria lo sconfessò, sconsigliandogli pure di pubblicare il libro; da stimoli analoghi Jung elaborò la teoria degli archetipi maschili e femminili quale figure relative, poi sviluppata da sua moglie Emma. L’Animus è l’aspetto maschile presente nella psiche della donna, l’_Anim_a l’elemento femminile della psiche maschile, da considerare quali figure elementari e primitive che anche all’interno della singola persona permettono la pensabilità dell’opposto e l’integrazione psichica. [149] Ci sono diversi modi di uccidere la possibilità di completarsi: i gusti sessuali forse contano fino ad un certo punto, ma se confinati a piacere, paura e vizio e allo stesso tempo presi troppo sul serio portano soltanto dolore e disperazione.\nNel nostro presente il dilagare di informazioni parziali costringe a galleggiare aggrappati come idioti ai tronchi di un’ignoranza nobilitata con il nome di “cultura”, proprio come prescritto da bispensiero e neolingua e ratificato dal politically correct. L’informazione è arrivata ad un grado d’entropia che porta all’assenza di significato: come se alla parola non possa più associarsi nessun contenuto e nessun concetto e lo spazio della definizione fosse destinato a rimanere vuoto. Tuttavia, questo vuoto si riempie continuamente di un flusso inarrestabile di notizie da cui emergono scorie che il sistema dell’informazione non riesce a metabolizzare, che se riconosciute possono richiedere quello sforzo di elaborazione che può metterci in grado di superare di riduzioni e passività mentali.\nTali materiali possono essere le questioni più comuni oppure i misteri più fitti, tutti gli eventi e le notizie in cui si può scorgere qualcosa che non quadra: singolarità irriducibili e universalità inevitabili da raccordare in modi impossibili per logica abbrutente del niente da dire e che piuttosto rendono necessarie spiegazioni articolate, l’impiego di dati e documenti, indagini sulle condizioni di possibilità, capacità di porre distinzioni. Con una poesia ancora viva, Epicuro diceva che negli interstizi tra le cose del mondo materiale vi erano gli dèi;  in maniera irriverente, nel culo di Mr. Wiggles, l’orsetto capace di ogni depravazione immaginabile, vivono delle magiche fatine coperte di cacca che discutono sul senso dell’esistenza e sulla realtà delle proprie percezioni: [150] in definitiva, negli spiragli che possono aprirsi in un flusso di insensatezze, le parole amore, libertà e conoscenza mantengono ancora un senso.\nAlcune parti della sezione 2 e 3 sono state anticipate in alcune discussioni del gruppo Scritture di Linkedin tra settembre e dicembre 2013\nFotografia: Claudio Comandini, “Phallus dei” - Bologna, dicembre 2013\n\n\n\npastedGraphic_1.png\n\n\n[1] Neil Swaab, Mr. Wiggles, Fusi Orari, Roma 2007 p. 88)\n[2] Dario Drago Forti – Neil Swaab, Addio a Mr. Wiggles, «Comicus» 25.12.2012.\n[3] Michel Foucault, La volontà di sapere (1976), Feltrineli, Milano 19997, p. 7, 22.\n[4] Catechismo della Chiesa Cattolica, Libreria Editrice Vaticana, Città del Vaticano 1992, §1455, p. 376\n[5] Donatien-Alphonse-François De Sade, La filosofia nel buodoir (1795) Mondadori – I libri di Epoca, 1989, p. 32.\n[6] Michel Foucault, La volontà di sapere, cit., p. 140.\n[7] Michel Foucault, Storia della follia (1972), Rizzoli, Milano 1998, p. 450.\n[8] Jacques Lacan, Kant con Sade (1963) in Scritti II (1964), Einaudi, Torino 1974 pp. 764-791.\n[9] Slavoj Žižek, In difesa della cause perse (2008), Ponte alle Grazie, Milano 2009, p. 429, 262.\n[10] Mario Perniola, Il sex-appeal dell’inorganico, Einaudi, Torino, 1994 p. 24.\n[11] Immanuel Kant, Lezioni di etica (1924 - postumo) Laterza, Roma-Bari 1984, p. 191.\n[12] Immanuel Kant, Metafisica dei costumi (1797), LAterza, Roma-Bari 200910, pp. 280-282.\n[13] Immanuel Kant, Critica della ragion pratica (1788-1792-1797), Bur Milano 20066, p. 95\n[14] Friedrich Nietzsche, Aurora (1881), Newton Compton, Roma 1981, pp. 169-172.\n[15] Friedrich Nietzsche, Al di là del bene e del male (1886) Newton Compton, Roma 19814, p.42.\n[16] Friedrich Nietzsche, Umano troppo umano (1878), Newton Compton, Roma 1988, pp. 483.\n[17] Friedrich Nietzsche, Verità e menzogna (1873), Newton Compton, Roma 1981, p. 128.\n[18] Jean Baudrillard, Perché non è tutto scomparso (2007), Castelvecchi, Roma p. 9.\n[19] George Orwell, 1984 (1949), Mondadori, Milano 1982, p. 332.\n[20] Ibid, p. 238.\n[21] Ibid, p. 239.\n[22] Mario Perniola, Contro la comunicazione, Einaudi, Torino pp. 41-42.\n[23] Claudio Comandini, La Siria, l’informazione, la guerra, «Decostruire l’attualità» 20.09.2013.\n[24] Naomi Klein, No Logo (2000), Baldini&Castoldi, Milano 2002, pp.143-151; Mario Perniola, _Disgust_i, Costa&Nolan, Genova 1998, pp. 21-32.\n[25] Antonio Sanfrancesco, Kyenge dice sì all’abolizione di “madre” e “padre”, «Famiglia Cristiana» 4.09.2013.\n[26] Nicla Vassallo, Amare senza truffe, tra sesso, genere e oltre, «Mente Locale» 16.09.2013.\n[27] Judith Butler, Questioni di genere (1990), Laterza, Bari-Roma 2013, p. 13.\n[28] Ibid, p. XX.\n[29] Ibid, p. XXX-XXXI.\n[30] Ibid, p. 209.\n[31] Ibid, p. XXVI.\n[32] Ibid, p. 195.\n[33] Ibid, p. 7.\n[34] Ibid, p. XVIII.\n[35] Ibid, p. IX.\n[36] Ibid, p. 72.\n[37] Ibid. p. 93-96.\n[38] Ibid, p. 134.\n[39] Ibid, p. 183.\n[40] Ibid, p. 197.\n[41] Federica Giardini, Soggetto e Altro nel pensiero femminista, «Almanacchi nuovi» a.II n.2/3 03.1995, p. 49-63 [62].\n[42] Judith Butler, Questioni di genere, cit., p. XXIII.\n[43] Ibid, p. 103.\n[44] Natalie Clarke, How will the pregnant man’s daughter thank him, «Dailymail», 24.05.2008; Simona Marchetti, Thomas Beatie, il primo «mammo», si separa, «Corriere della Sera», 20.04.2012.\n[45] Paco Rego, Rubén: ‘Estoy embarazado de gemelos’, «El mundo» 30/03/2009.\n[46] Neil Nagraj, Meet the world’s second ‘pregnant man’: Scott Moore, «Daily News», 27.01.2010.\n[47] Beaumont Society in Confidence Breach: Equally Blessed and Cursed «No More Lost» 02.14.2012.\n[48] Mirella Izzo, Oltre le gabbie dei generi, Edizioni Gruppo Abele, Torino 2012, pp. 41-45.\n[49] Fabio Giovannini, Il sesso mutante nell’immaginario erotico occidentale, in AAVV, Sesso nomade, Datanews, Roma 1992, p. 17-26 [18].\n[50] Ibid, 38-39\n[51] Cambio di sesso, bloccare la pubertà nei bambini? Una manipolazione biologica, «La Nazione» 22.10. 2013.\n[52] Maddalena Mosconi, Vogliamo cambiare il sesso ai bambini. Ma è proprio vero? «Huffington Post» 18.11.2013.\n[53] Sigmund Freud, Tre saggi sulla teoria sessuale (1905), Boringheri, Torino 1975, p. 23.\n[54] Ibid, pp. 23, 75.\n[55] Momon, Transessualità: un nuovo aiuto o un nuovo problema? «MenteCritica» 6.11.2013.\n[56] Janet Shibley Hyde, The Gender Similarities Hypothesis, «American Psychologist» 09.2005, Vol. 60, No. 6, pp. 581–592.\n[57] Elena Dusi, Sono quindici le vere differenze tra uomo e donna, «Repubblica», 5.01.2012.\n[58] Wikipedia: Sindrome di Klinefelter.\n[59] Wikipedia: Sindrome di Morris.\n[60] SAIFP - Azienda Ospedaliera S. Camillo-Forlanini, Dipartimento Chirurgia Generale e Specialistica.\n[61] Mircea Eliade, Sull’erotica mistica indiana e altri scritti (1956-1964-1937), Bollati Boringhieri, Torino 1997, p. 36, passim.\n[62] Padrogeny Manifesto Part I; Pandrogeny Manifesto Part II.\n[63] La Lengua, Arts Bombast: Genesis Breyer P-Orridge, «Ribbon Around A Bomb»22.02.2013; Margherita Palazzo, “The Ballad of Genesis and Lady Jaye” a Berlino, «Sentieri Selvaggi» 28/01/2011.\n[64] Mirella Izzo, Oltre la gabbia dei generi, cit., pp. 49-50, 121.\n[65] Ibid, cit., pp. 63, 68, 111, 95.\n[66] Marco Piazza, La teoria del gender: per l’uomo o contro l’uomo? «Campari&DeMaistre», 25.09.2013.\n[67] Pino Lucà Trombetta, La confessione della lussuria, Costa & Nolan, Genova 1991, pp. 11, 13-15, 32-33, 109, 117, 145, 154.\n[68] Catechismo della Chiesa Cattolica, cit. § 2237, p. 571.\n[69] Ibid, § 2339, p. 572.\n[70] Ibid, §2347 p. 573.\n[71] Maro Perniola, Del sentire cattolico, il Mulino, Bologna 2001, pp. 45-46.\n[72] Slavoj Žižek, Il cuore perverso del cristianesimo (2003), Meltemi, Roma 2006, pp. 64-65\n[73] Gianfranco Proietti, Una trans chiamata desiderio, «Formazione IN Psicoterapia, Counselling, Fenomenologia» n.16, 5/2012.\n[74] Sigmund Freud, La negazione (1925), in La negazione ed altri scritti teorici, Bollati Boringhieri, Torino 1981, pp. 70-78.\n[75] Wikipedia: Kimber James, 19.10.2013.\n[76] Jean Baudrillard, La trasparenza del male. Saggio sui fenomeni estremi (1990) SugarCo, Milano, passim.\n[77] Fabio Giovannini, Il sesso mutante nell’immaginario erotico occidentale, cit. pp. 17-26.\n[78] Mario Perniola, Il sex appeal del bisturi, «Repubblica» 29.10.2009.\n[79] Mario Perniola, Il sex appeal dell’inorganico, Einaudi, Torino, 1994, p. 4.\n[80] Edmond Husserl, _Idee per una fenomenologia pura e per una filosofia fenomenologica _II (1913), Einaudi, Torino, 1976, pp. 538-555 _Meditazioni cartesiane (1931) _Bompiani, Milano 1988, pp. 113-\n166; La crisi delle scienze europee e la fenomenologia trascendentale (1954), Il Saggiatore, Milano 1987, pp. 107-108; Emilio Baccarini, La fenomenologia, Studium, Roma 1981, pp. 75-77.\n[81] Slavoj Žižek, In* difesa delle cause perse*, cit., pp. 561-563.\n[82] Vladimiro Polchi, La tratta delle transessuali, «Repubblica» 10.09.2010.\n[83] Rev. William Cooper, Sesso Estremo, Castelvecchi, Roma, pp. 85-86,\n[84] Jaques Lacan, La significazione del fallo, in Scritti II,  cit, pp. 682-693 [691]\n[85] Thedor W. Adorno, Minima moralia (1951), Einaudi, Torino 1994, p. 105.\n[86] Franco La Cecla, Modi Bruschi. Antropologia del maschio, Eleuthera, Milano, 2010, passim.\n[87] Y, cromosoma in via di estinzione, «Le Scienze», 17.07.2009.\n[88] Michel Foucalt, La volontà di sapere, pp. 137-140, 46-48.\n[89] Neil Swaab, Mr. Wiggles, cit., p. 85.\n[90] George Orwell, 1984 cit. p. 233.\n[91] Judith Butler, Questioni di genere, cit., p. 195.\n[92] Giovanni Molasch, Ikea formato omosex, ««L’Espresso» n. 36 a. LXI, 12.09.2013, p. 32.\n[93] Rossanna Praitano, Diritti civili-diritti sociali, «Alternative per il socialismo», n. 4, 11.20007/01.2008 pp. 88-94.\n[94] Ennio Trivelli, E se approvano il matrimonio gay «Linus» n. 578, 07.2013, p. 65.\n[95] Tommaso Cerno, Il paese dei no gay, «L’Espresso» n. 36 a. LXI, cit.,, pp. 26-32.\n[96] Claudio Comandini, Lucia Dalla e il sesso degli angeli, «Decostruire l’attualità» 17.05.2012.\n[97] Francesco Amicone, Omofobia. Roccella: “Pd e M5S vogliono introdurre le aggravanti «Tempi» 12.09.2013. La Camera ha approvato la legge contro l’omofobia, «ilpost» 19.09.2013; Stefano Corradino, Legge omofobia, cancelliamo al Senato l’emendamento vergogna, «Il Fatto» 23.09.2013.\n[98] Legge omofobia, Manif Italia dice no, «Tempi» 6.08.2013.\n[99] Parigi, migliaia in piazza contro le nozze gay, «Corriere della Sera», 28.05.2013.\n[100] Leone Grotti, Francia. No all’obiezione di coscienza per i matrimoni gay, «No Cristianofobia», 18.10.2014.\n[101] Piero Ostellino, Gli errori della legge anti omofobia, «Corriere della Sera» 3.08.2013.\n[102] Luca Sappino, Caro Cerno io non faccio spot, «Espresso online» 26.08.2013.\n[103] Clemente Pistilli, La Bonino azzoppa il suo diplomatico gay, «La Notizia» 7.11.2013.\n[104] Vincenzo Nigro, Più tutele per i nostri compagni, «Repubblica», 24.12.2013.\n[105] Alessandra Moretti, Via i pregiudizi dalle unioni civili, «Huffington post», 10.01.2014.\n[106] Papa Francesco, _Documento preparatorio della III assemblea generale straordinaria del sinodo dei Vescovi sul tema: le sfide pastorali sulla famiglia nel contesto dell’evangelizzazione. _05.11.2013.\n[107] Vito Sibilio, Un approccio filosofico al tema giuridico del matrimonio omosessuale, «Theorèin» 05.2005.\n[108] Liza Mundy, Il matrimonio perfetto, «The Atlantic», su «Internazionale» n. 1007, 5.07.2013, pp. 34-41.\n[109] Theodor Adorno, Minima Moralia, cit., 12-13.\n[110] Gilles Deleuze – Felix Guattari, Millepiani (1980), Cooper-Castelvecchi, Roma 2003, p. 634.\n[111] Massimo Recalcati, Il complesso di Telemaco. Genitori e figli dopo il tramonto del padre, Feltrinelli, Milano 2013, passim; Massimo Recalcati, L’epoca senza Edipo, «Repubblica», 17.11.2012.\n[112] Franco Buffoni, Di che sessualità sei, «Argo» n. 16, 06.2010, pp. 76-84.\n[113] Sigmund Freud, Tre saggi sulla teoria sessuale, cit., 17-55; Psicogenesi di un caso di omosessualità femminile (1920), in L’Io e l’Es e altri scritti (1917-1923) - Vol. IX,Bollati Boringhieri, Torino 2000 pp 141-149.\n[114] Judith Butler, Questioni di genere, cit., p. XXVI, 173\n[115] Jacques Derrida - Jean Birnbaum, Sono in lotta con me stesso, «Le Monde», su «Internazionale» n. 561 5.10.2004.\n[116] Giorgio Amben, Identità senza persona, in Nudità, Nottetempo, Roma 2009, pp. 79.\n[117] Judith Butler, Questioni di genere, cit., pp. 171, 90, 182, 167.\n[118] Claudio Rossi Marcelli, I vizietti della stampa: il mondo gay, «Internazionale» 4.11.2013.\n[119] Pierpaolo Pasolini, Scritti Corsari, (1975), Garzanti 2008, passim.\n[120] Giancarlo Ricci, Il padre dov’era, Sugarco Edizioni, Milano 2013; Armando Ermini, Recensione a “Il padre dov’era”, 21.05.2013 «maschiselvatici».\n[121] Ernesto Galli Della Loggia, Le religioni che sfidano il conformismo sui gay, Corriere della Sera, 30.12.2012.\n[122] Vittorio Cigoli – Eugenia Scrabini, Adozioni gay. La problematica psicologica. «Tempi» 3.02.2013.\n[123] Mario Perniola, Berlusconi o il ’68 realizzato, Mimesis, Milano.Udine, 2011, p. 20.\n[124] Slavoj Žižek, Leggere Lacan. Guida perversa al vivere contemporaneo, Bollati Boringhieri, 2009, passim.\n[125] Pinkwashing, omonazionalismo e normalizzazione. Le contraddizioni dei Pride, 22.06.2013 «comunicazionidigenere».\n[126] Jasbir Puar, Israel’s gay propaganda war, «The Guardian» 1.07.2010.\n[127] Sarah Shulman, Israel and “Pinkwashing” «New York Times», 22.11.2014.\n[128] Julius Evola, Metafisica del sesso, Edizioni Mediterranee, Roma 1969, pp. 93-97, 387-388.\n[129] Samael Aun Weor, Il matrimonio perfetto (1950), Rabalù, Città del Messico, 1961, passim.\n[130] Massimo Introvigne, Il ritorno dello gnosticismo,  SugarCo, Milano 1993, pp. 176-202; Le religioni in Italia: Chiese e movimenti gnostici. Samael Aun Weor: un’introduzione.\n[131] Valentina Venturi, Imma Battaglia: finiamola con il boicottaggio, «Dì Gay Project» 06.2010.\n[132] Barilla: “No famiglie gay negli spot”. È lotta fra marchi. Buitoni: “Da noi posto per tutti” «Repubblica» 26.10.2013; Caso Barilla: l’immaturità della comunità gay, «UCCR online» 0.10.2013.\n[133] Judith Butler, Questioni di genere, cit. pp. 187;200\n[134] Catechismo della Chiesa Cattolica, cit.. § 2364, p. 577.\n[135] Ibid, § 2391, pp. 583-584.\n[136] Ibid, §1654, p. 423.\n[137] Ibid, §2390, pp. 583.\n[138] Ibid, § 2357-2358, pp. 575-576.\n[139] Aldous Huxley, cit., p. 211.\n[140] Ibid, p. 197.\n[141] Aldous Huxley, cit., p. 214\n[142] Aldous Huxley, Ritorno a mondo nuovo – La propaganda sotto la dittatura (1958), da cit., p. 273\n[143] George Orwell, cit. p. 327.\n[144] Ibid, p. 237.\n[145] Ray Bradbury, cit., p. 94.\n[146] John Donne, Poesie amorose. Poesie teologiche, Einaudi, Torino 1971, p. 35.\n[147] Franz Von Baader, Annotazioni al cap. II della Genesi (1808); Prefazione di L. Procesi Xella. pp. 447-466; p. 45-\n[148] Otto Weininger, Sesso e carattere (1903), Edizione Studio Tesi, p. 61.\n[149] Emma Jung, Animus e anima (1934-1955), Bollati Boringhieri, Bolati Boringhieri, Torino 1996, passim.\n[150] Neil Swaab, Mr. Wiggles, cit., p. 83."
  },
  {
    "objectID": "posts/pages/2016-06-27-gli-spacciatori-di-felicita.html",
    "href": "posts/pages/2016-06-27-gli-spacciatori-di-felicita.html",
    "title": "Gli spacciatori di felicità",
    "section": "",
    "text": "La felicità è un diritto che deve essere garantito da qualcuno? Si può voler essere felici senza condannarsi ad una infelicità continua? È una condizione personale che prescinde da istituti e norme e anche da motivi contingenti? Possiamo davvero barattare tutta la sapienza della nostra storia per restare sospesi ad attimi che come bolle di sapone esplodono dopo un soffio? Siamo sicuri che quando di felicità ne parlano figure come gli antichi stoici, imperturbabili a tutto, e i futili messaggi pubblicitari, intenzionati a vendere qualsiasi fesseria, si riferiscano davvero allo stesso concetto? Siamo convinti che davvero tutti possano essere in grado di accedere ad una autentica personalità, proprio laddove la moltitudine striscia ancora all’ombra della statua dell’imperatore, implorando la grazia alla pietra? Comprendiamo che non rispettare una propria vocazione, che può essere chiamata daimon ma anche ‘genius’, e restare appesi alle appartenenze sociali, agli apparati e ai loro scopi, magari anche vantandosene, rappresenta la negazione del vivere civile? Le condizioni che l’antichità definiva rispettivamente quali di ‘beatus’ e ‘felix’, che corrispondono rispettivamente alla prosperità di beni e all’intima soddisfazione, in quale rapporto sono nelle diverse configurazioni concettuali nelle quali vengono pensate? Concetti quale il giusto mezzo aristotelico, l’imperativo categorico kantiano, cosa indicano ancora oggi? Siamo proprio sicuri che un mondo davvero felice possa essere immune al dolore e pensare soltanto a spassarsela? Una salvezza deve per forza vederci schiattare per realizzarsi oppure indica la liberazione dalla stessa morte? Siamo ancora in grado di aspirare ad una realizzazione di qualche tipo? Com’è possibile che l’utopia possa venir degradata da progetto politico a misura banalmente personale? Il rapporto tra piacere e virtù che relazione intrattiene con la misura capitalista del benessere? L’orizzonte dell’affermazione sociale ed economica è davvero capace di risolvere ogni esigenza umana? Sappiamo riconoscere la trappola che si nasconde nelle cosiddette politiche della felicità? E che all’alienazione sia stato tolto persino il suo aspetto socialmente costruttivo, mentre al massimo aspiriamo di regredire ad un naturalismo da bestiole, ce ne accorgiamo? Ci piace? Com’è possibile che la capacità di porre distinzioni si eclissi proprio dove è più necessaria? E riusciamo ad essere felici, aldilà di tutto, qualsiasi cosa possa significare? Oppure no? Il giornalista Benedetto Vecchi risponde ad alcune di queste domande recensendo l’ultimo libro del sociologo ed economista britannico William Davies.\n1. Sedurre e deludere\nIl carnet dei suoi prodotti è vario. Spazia da pillole che mettono a tacere tutte le inquietudini a promesse di un futuro radioso dove non ci sarà posto per dolore, fame, sofferenza, ma il core business è di quelli che non lasciano indifferenti, perché è il sogno inseguito da filosofi, preti, militanti politici di ogni tipo, visto che si tratta della felicità. Merce tanto pregiata quanto scarsa da diventare un manufatto sul quale si addensano, appunto, una miriade di stimati professionisti e una moltitudine di addetti alla sua produzione.\nHa il potere di un oggetto mutante del desiderio, che si adatta a ogni richiesta del singolo. E tuttavia, avverte William Davies nel libro L’industria della felicità (Einaudi, pp. 233, € 20), è una promessa quasi sempre non mantenuta. Sta di fatto che il potere seduttivo dell’industria della felicità sta nelle aspettative, sempre deluse, che continua ad alimentare.\nDavies passa al setaccio secoli di filosofia, psicologia e tecniche di marketing in un confronto minuzioso con testi dimenticati ai margini delle rispettive discipline, evidenziando però il loro potere di condizionamento sul lungo periodo. Ne emerge un saggio che può essere inserito nella variegata costellazione teorica che, tra gli anni Settanta e Novanta del secolo scorso, ha cercato di spiegare la capacità del neoliberismo di costruire un consenso ampio, facendo leva proprio sulla promessa di felicità. In questa costellazione, trovano posto sociologi, storici e economisti della new left inglese e statunitense, ambito dove si è formato Davies.\nForti sono infatti gli echi delle analisi di Stuart Hall sulle capacità egemoniche di Margaret Thatcher, ma evidenti sono i riferimenti alle tesi di David Harvey sulla indubbia flessibilità e adattabilità ambientale del vangelo neoliberista. Ci sono inoltre riferimenti alla «politica della vita» di Nikolas Rose. Infine, anche se non viene mai citato, il metodo seguito dall’autore – costruire genealogie di un concetto – è quello inconfondibile di Michel Foucault.\n2. Ragionamenti da cane sciolto\nWilliam Davies è tuttavia un cane sciolto, un eterodosso, un “maverik” insomma, come la collana dove è stato pubblicato il saggio. Seguire il filo dei suoi ragionamenti, costruito sulla minuta rassegna di studiosi, non è sempre facile, ma ne vale comunque la pena, perché questa Industria della felicità segnala, al di là delle intenzioni dell’autore, uno smottamento in atto nel neoliberismo. Infatti, dopo anni di retoriche sulla centralità dell’individuo proprietario, il neoliberismo sta compiendo un doppio salto mortale: deve riconoscere che gli animali umani non sono quegli esseri egoisti che perseguono solo i loro interessi, bensì sono individui sociali.\nIl riconoscimento della natura sociale dell’animale umano non significa che l’individualismo venga archiviato. La massimizzazione del profitto individuale passa attraverso il riconoscimento che i rapporti sociali sono l’habitat che consente di realizzarlo. Una differenza non da poco per chi ha pensato di trasformare la realtà facendo leva su una sostanza tossica come è stata l’individuo proprietario. Nel linguaggio delle cosiddette scienze sociali siamo alla centralità del capitale sociale rispetto a quello umano. Non è un caso che le tesi sui social network, sulla reciprocità, sui legami deboli per le reti di prossimità nutrano ormai il lessico teorico e politico del neoliberismo dopo la crisi del 2007-2008.\nWilliam Davies avvia la sua critica del neoliberismo ricordando Jeremy Bentham. Il suo panopticon è sinonimo di una istituzione totale volta al controllo, alla costrizione, alla gestione di uno spazio che non prevede libertà e, cosa più rilevante per il tema di questo libro, alla felicità. Soltanto che Bentham ha scritto anche un piccolo testo dedicato al governo dove la felicità svolge invece un ruolo centrale. Un buon governo, annotava questo illuminista inglese atipico, deve facilitare la felicità dei cittadini, rinunciando però alle velleità filosofiche che definiscono cosa sia una buona società. È la psiche umana che occorre governare, depurandola da qualsiasi incongruità, contraddizioni, ambivalenze.\n3. L’approdo al nuovo mondo\nL’originalità del saggio di Davies sta però nel seguire gli echi, le assonanze di tale vision negli studi di biologi, filosofi, medici che si pongono il problema di capire i meccanismi della psiche umana. Dopo una dettagliata carrellata di studi, ricerche in laboratorio, esperimenti si arriva al Novecento, dove entra in scena Freud, studioso che sembra mettere al riparo la nascente psicoanalisi da ogni concezione deterministica della psiche umana, come attesta il saggio sul disagio della civiltà. Ma se Freud è rimasto fedele a questa convinzione anche quando ha lasciato il vecchio continente per il «nuovo mondo», ci sono stati altri medici, psicologi che hanno attraversato l’Atlantico, convinti che negli Stati Uniti avrebbero trovato il terreno adatto per fondare una scienza della psiche che facesse a meno degli influssi della filosofia e dove fosse possibile sviluppare una scienza dei sentimenti e delle passioni.\nIl comportamentismo della psicologia sociale classifica i sentimenti e le reazioni umani all’interno di una cornice dove ogni reazione a determinanti stimoli poteva essere definita, prevista, quantificata matematicamente. La pubblicità, le analisi di mercato, persino le teorie liberiste degli economisti in fuga dalla Germania sono accomunati da una concezione della psiche che considerava come devianza facilmente cancellabile ogni manifestazione contraddittoria di sentimenti riducendola alla sua dimensione quantificabile, dunque sacrificabile se non facente parte di una maggioranza, statistica, rilevabile attraverso questionari o colloqui ravvicinati. È in questa contingenza che prende piede l’industria della felicità, considerata il simbolo proprio del neoliberismo.\nTorna in queste pagine più volte la domanda del perché uomini e donne, relegati in uno stato di infelicità permanente, abbiano aderito alla weltanshauung neoliberista. La risposta di Davies si sofferma sul fatto che la promessa di felicità è considerata una concreta possibilità se il singolo è depurato da ogni vincolo per mettere in campo il proprio capitale umano per massimizzare i suoi profitti. Rilevante è il capitolo sulle modalità d’uso dello studio della psiche nelle fabbriche per superare l’organizzazione scientifica, strizzando l’occhio al lavoro in team e l’empowerment dei singoli. Certo il contraltare è la precarietà, ma l’impresa può facilitare il «libero» agire del capitale umano, semplificando così il perseguimento della felicità.\nNon è dato sapere se l’amministratore delegato dell’Enel abbia letto questo saggio, ma la sua recente divagazione sulla necessità di terrorizzare un gruppo di dipendenti per convincere tutti gli altri sull’imperativo di introiettare il comando sul lavoro ha come background culturale proprio questa concezione della psiche come «organo» che reagisce, adattandosi, a stimoli esterni. Il benessere sul lavoro, ma anche al di fuori dell’attività lavorativa è possibile a patto che la mente venga addomesticata, manipolata, eterodiretta. All’impresa e al governo il compito di creare le condizioni affinché sia possibile la felicità. Le disuguaglianze crescenti, l’impoverimento, la riduzione degli spazi di libertà sono solo dettagli, residui di un passato destinati ad essere spazzati vita dal capitalismo ormai trionfante.\nIdeologia, certo, ma egemone. Peccato che proprio l’individuo proprietario sia una distopia. Il centro della scena è infatti popolato non da uomini e donne spensierati e giulivi, ma da uomini e donne che manifestano sempre più disagio psichico, mentre aumenta il consumo di vari tipi di droga (dalla metanfetamina alla cocaina), degli psicofarmaci assunti come pastiglie di liquirizia, buoni cioè a stabilizzare un umore sempre sul punto di trasformarsi in ira e aggressività violenta, mentre la psicosomatica è il termometro che documenta l’insuccesso del neoliberismo, così come l’attitudine new-age è l’àncora di salvezza scelta per provare a farcela in un mondo che tradisce la promessa di felicità.\n4. Neuroplasticità del cervello\nEppure l’industria della felicità non conosce crisi. Continua a prosperare su una concezione primitiva della psiche. Le ricerche di mercato, i sondaggi, i focus group sono ormai irrisi per la loro antiscientificità, ma la crescita dei big data attesta che la raccolta sulle informazioni sugli stati d’animo, sulle reazioni precognitive è un business fiorente. E se la psicoanalisi interroga se stessa e sul suo fallimento come disciplina, c’è sempre qualche sciamano che offre una spiegazione new-age sulle reazioni individuali. Oppure i centinaia di miliardi investiti su come mappare le reti neurali o le neuroplasticità del cervello segnalano che la psiche, la mente, il cervello sono l’oggetto del desiderio, quasi a significare che se si capisce fin nei minimi dettagli il funzionamento fisiologico del cervello, cadranno le resistenze alla manipolazione delle soggettività, elemento necessario, anzi indispensabile per raggiungere la felicità.\nSembra una science fiction scritta da un Philip K. Dick in ottima forma: sono invece i report stilati per documentare l’avanzamento di ricerche finanziate da facoltosi governi (Usa, Giappone e Cina). Quel che invece meno indagato è appunto lo spostamento sulla dimensione sociale che caratterizza l’animale umano. È infatti l’individuo sociale sul quale si concentrano le attenzioni degli spacciatori di felicità. In tempi non sospetti un signore con la barba scrisse di socialismo del capitale. L’industria della felicità è da intendere come il prototipo semmai di un «comunismo del capitale» che oltre a mettere a profitto sapere, conoscenza, linguaggio, si propone di rendere merce ad alto valore aggiunto proprio la umana produzione di soggettività.\nMa è in questa riscoperta dell’individuo sociale che emerge la fragilità del neoliberismo, che deve essere nascosta con ogni mezzo necessario. Da qui la ferocia delle politiche di austerità, perché se il centro della scena è occupato dalla cooperazione sociale, diviene infatti difficile parlare di felicità come una materia inerte da spacciare in ogni dove. Semmai torna ad essere all’ordine del giorno la costruzione di un mondo dove bisogni e desideri non condannino all’infelicità. Con buona pace degli spacciatori di promesse che non saranno mai mantenute.\n•\nBenedetto Vecchi, “Gli spacciatori di eterna gioia”, «il manifesto» 20.06.2015.\nFotografia, Claudio Comandini, “Felicità promesse”, Arona luglio 2010."
  },
  {
    "objectID": "posts/pages/2016-03-05-rovine-deuropa.html",
    "href": "posts/pages/2016-03-05-rovine-deuropa.html",
    "title": "",
    "section": "",
    "text": "L’autodistruzione dei kamikaze e quella dell’Occidente. Torbidità e conoscenza. Le ambiguità di Avaaz e quelle di WikiLeaks. Forme del conflitto dalla Jugoslavia a Bruxelles. I generosi intenti di Varoufakis e le imbarazzanti performance del DiEM 25. Contro la spoliticizzazione e la disgregazione: creare società.\n1. Desiderio di distruzione\nGli jihadisti vogliono distruggerci perché anche loro, così come questa Europa, desiderano autodistruggersi. Nonostante alcune diversità di stile, una strana affinità da perdenti li lega: infatti, guerra santa e neoliberismo, pur nelle apparenti diversità, sono straordinariamente simili nell’unire spietatezza e inefficacia. Non è uno scontro tra culture: è il cortocircuito di ognuna. Ma è troppo banalmente distruttivo sputare su intere civiltà, oppure sentenziare che ad essere distruttive siano l’economia e la religione in quanto tali: più interessante, anche se comporta la scomoda distruzione di molti facili luoghi comuni, è cercare di comprendere come Occidente e Islam abbiamo a lungo negato i loro rapporti, e perché gli attacchi alle città vengano spesso proprio dal loro interno.\nVa così riconosciuto il carattere di scambio con cui ogni civiltà si forma, e quindi vedere quanto l’Islam ha di cristiano, quanto i cristiani di ebraico, e così via. Inoltre, se le forme contemporanee del conflitto non sono conformi alla logica dei blocchi e si costituiscono per spazi adiacenti e utilizzando ogni strumento quale arma, c’è l’enorme limite che le modalità della partecipazione politica non nemmeno dove la politica sta di casa.\nL’autodistruzione della distruzione ha innescato il proprio cortocircuito, e non c’è scampo, coinvolge ovunque ogni ovile: per molti, l’unico rammarico è che, se ci sarà un dopo, non resterà più molto da distruggere: nemmeno se stessi. Le rovine sono già evidenti: nell’overdose di informazione nella quale siamo immersi, il livello di base tende di continuo ad un ulteriore ribasso, in una regressione è senza scampo che sembra impermeabile ad ogni possibilità di apprendimento. L’aspetto paradossale delle condizioni in cui viviamo è che se tutti possono entrare in rapporto con tutti, ci si ritrova sempre e parlare soltanto con chi la pensa allo stesso modo.\nPer rompere questa gabbia autistica è opportuno porre proprio se stessi di fronte ad una logica altra, determinando un livello di discussione diverso dallo sciacallaggio che i media hanno stabilito quale statuto. Questo può permettere di disinnescare il modo di pensare che alimenta il conflitto, anche se a volte è necessario farlo esplodere, per dimostrare l’inconsistenza di certe posizioni. Sui social questo può anche essere un gioco divertente da fare, ma non è detto che tutti lo prendano bene.\nStrano a dirsi, è questa democrazia raffazzonata ad estendere indiscriminatamente forme di schiavitù, che fa comodo tanto a élite di inetti quanto populismi dementi. Prima si invoca partecipazione e cambiamento, poi ci si accontenta del primo uomo della provvidenza che passa. Tutto resta fermo fino al crollo, soltanto la lamentala regna sovrana. Ci piace così: così abbiamo sempre fatto. Non ci sappiamo governare. Incapacità di visione e paralisi decisionale addirittura ci consolano.\nPer uscire da questo diffuso ristagno, servirebbero quantomeno puntuali riforme istituzionali e amministrative: ma dove queste vengono dalla politica, sembra non esserci nessuna politica all’altezza delle esigenze. Anche gli antagonismi sono ormai datati e andati a male. Il cambiamento di paradigma è globale e capillare, enorme e violento. Non c’è nessuna soluzione già pronta. Nessuno al timone.\nSiamo bloccati in contraddizioni che non riusciamo a risolvere; probabilmente, assisteremo a prese di posizioni sempre più veementi e più fragili, e all’inasprimento ulteriore di scontri fallimentari e inconcludenti. E quindi ad altri crolli e altre lagne, per poi abituarci a tutto, come sempre. Forse, ci salverà proprio qualche odiata lobby. Oppure, qualcosa inventeremo: ma cosa?\n2. Ridurre la complessità\nOccorre attraversare i vecchi e nuovi media dove tutti ci sentiamo confinati, per ritrovare la realtà in processi che hanno maggiore distensione. Il dato d’attualità deve essere sempre smontato nei suoi costituenti confrontato con storia e idee più ampie: altrimenti, c’è il rischio di fare da ulteriore cassa di risonanza alle cazzate, che arrestano ogni partenza possibile e impediscono qualsiasi confronto. I risultati non sono immediati, ma è urgente lavorare per ottenerli. L’importante è portare documenti e argomenti che permettano di ridurre la complessità e fare chiarezza nel torbido.\nIn questa torbidità, un filtro è nello stabilire cosa permetta accesso alle conoscenza, e così portare documenti e argomenti che permettano di ridurre la complessità e fare chiarezza. Tuttavia, occorre farsi delle domande sulle forme più eclatanti con cui tale esigenza viene corrisposta. C’è quindi Avaaz, che si occupa ufficialmente di cambio climatico, diritti umani e degli animali, corruzione, povertà, conflitti e tutte le cose cattive, e vuole permettere che i processi decisionali di portata globale vengano influenzati dall’opinione pubblica. Supportata dal finanziere ungherese Soros, supporta con una enfasi questioni quali il riscaldamento globale che sono in grossa parte sono una montatura, la filantropia dell’associazione si è resa responsabile di capolavori quali la dissoluzione della ex Jugoslavia, gli intervento militare in Iraq, Libia e in Siria, rendendo accettabile per la buona coscienza liberal azioni di destabilizzazioni verso obiettivi rilevanti per gli interessi geopolitici statunitensi.\nC’è poi Wikileaks, guidata dall’hacker australiano Assange, che dal 2006 pubblica online dati secretati, rivelando così come le guerre globali non sono state fatte per liberare qualcuno ma per interessi: può non sembrare una grande scoperta, però i documenti servono sempre. I documenti messi in circolo sono 76.900 sull’Afghanistan, 400.000 sull’Iraq, 250.000 sulle informazioni confidenziali delle ambasciate americane: il problema è che è materiale fornito senza elaborazione, ad uso spesso dei compulsavi dell’accumulo. Ridurre le attività di intelligence a chiacchiere da serva e applicare la logica del gossip alla politica internazionale aderisce in maniera sin troppo letterale alle condizioni della comunicazione, che divora ogni mezza idea per rimpiazzarla con altre mezze idee, produce ulteriore impotenza e confusione. Piuttosto che praticare questo culto pornografico della trasparenza, è invece più opportuno essere asseritivi e al contempo problematici, ritrovare l’importanza di capacità critiche e di senso storico, nonché di di mediazioni autorevoli. Probabilmente, Assange e altri della vecchia scuola antagonista sono troppo vanitosi per rendersene conto, e gli piace più lo spettacolo che l’indagine.\nInoltre, non va sottovalutato che molte informazioni sono spesso taroccate alla fonte, perché da sempre la tattica principale di spie e controspie è quella di diffondere informazioni false. E realisticamente, in un periodo in cui il tiro al piccione è lo sport più diffuso, diffondere informazione riservate aumenta ulteriormente i rischi, che ricadono poi su chi aspetta la metropolitana. È quindi necessario che i dati vengano sempre raccordati ad una visione più ampia, cosa che, per quanto riguardi tutti, interessa poco ed è praticata ancor meno.\nCosì, se siamo sotto attacco, non serve affermare la spettacolare e imprecisa sparata che siamo in guerra, ma non si può nemmeno negare che la gente muoia in modi orribili e imprevedibili. Diventa così necessario valutare la precisa dimensione operativa di questi attacchi fluidi e a sciame, capaci di far diventare arma ogni cosa, non sempre rilevanti per il numero, quanto per la capacità di associare ferocia e imprevedibilità. Inoltre, va focalizzato il loro carattere peculiare, che è quello di una strana specie di social network, capillare e invisibile, adiacente al proprio stesso avversario.\nDeterminazione e cooperazione regionale e internazionale, spegnere i conflitti e determinare nuova crescita, far decadere ogni sostegno a gruppi terroristi: queste sono le risorse. Ci vorranno almeno quarant’anni, anche se cominciamo ora, ma comprendere gli errori già fatti negli ultimi decenni può aiutare a smetterla con gli esperimenti dannosi e anche a provvedere a sanarne le conseguenze. Le soluzioni probabilmente saranno postume, ma non possiamo lasciare soltanto rovine.\nPer recuperare una prospettiva storica, un rapido sguardo alla guerra in Jugoslavia. Ancora bisogna ricostruirne le fasi in una prospettiva storica ed economica, a partire dall’indebitamento per la crisi energetica del 1979, e poi valutando l’incidenza della liberalizzazione degli investimenti esteri e dei separati piani di privatizzazione, che smantellano la federazione dall’interno a partire dalla fine degli anni 80. Se questa guerra fu un laboratorio per una globalizzazione che ancora oggi rimane non compresa, nelle forme sembrò una ripresa dei grandi conflitti novecenteschi.  250.000 morti e oltre 2 milioni di profughi è uno dei suoi lasciti.\nSaltando numerosi passaggi, arriviamo ai 31 morti e 251 feriti degli attacchi a Bruxelles, dove nel 22 marzo 2016 c statisticamente parlando, non poi molti, considerando poi che è rimasta rimaste illesa la città, dove sono le principali istituzioni europee, Le forme del terrorismo sono differenti rispetto a quelle di altri conflitti, ma come fu per la guerra in Jugoslavia la loro prima linea di formazione è esattamente quella mediatica: non soltanto nelle forme della propaganda, ma anche per la diffusione di notizie false o tendenziose. Proprio per questo, ogni questione deve essere vagliata con attenzione, oscillando di continuo tra dettagli e insieme: tuttavia, qualcuno preferisce commentare tutto quello che non sa e indignarsi un tanto. A volte, qualcuno fonda movimenti.\n2. Scarpe Diem\nIl DiEM è il movimento fondato dall’ex ministro delle finanze greco Varoufakis, che ha esordito il 9 febbraio 2016 al Volksbühne di Berlino, il teatro che fu di Bertold Brecht. Nel proprio manifesto si propone si propone di scongiurare l’incombente versione post-moderna degli anni Trenta senza tornare a sovranità e moneta nazionale: piuttosto, democratizzare l’Unione Europea esigendo la trasparenza delle istituzioni, restituendo così al demos centralità nei processi decisionali e avviare un nuovo processo costituente.\nCinque le aree tematiche decisive: Green New Deal, debito e sistema bancario, migrazioni e confini, trasparenza, una nuova Costituzione europea. Per realizzare nei prossimi dieci anni «__un’Europa della Ragione, della Libertà, della Tolleranza e dell’Immaginazione». Tra i primi aderenti: il filosofo e psicanalista Slavoj Žižek, il giornalista investigativo Julian Assange, il musicista e produttore Brian Eno. Fin qui, bella storia.\nIl 23 febbraio, a Roma si è svolto il secondo incontro. La giornata, trascinatasi con un ritardo cronico e trainata con eccessiva enfasi dall’ineffabile showman Lorenzo Marsili (European alternatives), si è svolta tra «non domande, battute non divertenti e tautologie», come scrive su Lo Straniero Bruno Montesanto. Come molti, reputavo il DiEM un’opportunità, puntuale con le difficili esigenze del momento. La parola delusione non è sufficiente ad esprimere lo sconcerto e anche la preoccupazione per le forme attuali della partecipazione politica. Le generose intenzioni di Varoufakis sembrano realizzarsi al livello più infimo immaginabile: sembra quasi voglia sfuggire ad un Minotauro che non c’è nemmeno più, usando le ali di un Icaro che non ha più nessuna ragione d’essere. Peraltro, ho avuto modo di dirglielo personalmente.\nEssendone stato parte, posso trasparentemente riferire che se i temi sono sembrati confusi, le riunioni preparatorie sono state anche peggio; inoltre, la discussione del tavolo sulla trasparenza è stata riportate all’assemblea generale in modo piuttosto opaco e banalizzante, e il velocissimo minuto riservatogli alla sera è stato meno di uno spot. In pratica, si è assistito ad una grottesca e quantomeno dubbia forma di verticismo dal basso, dove questioni decisive sono state bloccate, in quanto reputate fuori tema da cosiddette “facilitatrici”, come se si fosse alla riunione di una classe differenziale. La discussione complessiva, alla quale hanno avuto il loro quarto d’ora di celebrità vecchie e nuove star del movimentismo ideologico più facilone, compreso un Assange ormai completamente virtualizzato, è risultata piuttosto infantile, contraddittoria e triste, specchio infranto di un narcisismo politicamente dannoso, culturalmente irrilevante, socialmente ininfluente.\nNonostante il nostro mondo ne sia ormai costituito, il vuoto non sempre è un’opportunità, e risulta evidente che per dare corpo ai contenuti non basta la parola “contenuti”, soprattutto quanto la base degli argomenti è piuttosto limitata, come fa notare anche il corrispondente tedesco Christian Füller. Ma i limiti dell’evento sono stati molti, rivelando anche quelli di un’impalcatura generale, i cui confini angusti e inconcludenti, celebrati da improbabili video di motociclisti in viaggio, hanno perlopiù manifestato un ibrido tra spettacolo inconsistente e stampelle ideologiche. Una nota interessanti si è ascoltata nell’assemblea serale da parte di Carla Gravina, attrice di lungo corso e parlamentare comunista, che ha indicato la necessità di un concreto orizzonte operativo per raggiungere «un potere deliberativo che esca fuori dalla retorica dei diritti e sia capace di creare relazioni nella società».\nTuttavia il DiEM, oltre a mostrare il deprimente spettacolo «dell’altra faccia della spoliticizzazione», come riconosciuto da Montesanto, ha evidenziato pure l’altra faccia della disgregazione europea, e non sembra affatto in grado di rappresentare tale processo. La sua pretesa di esprimere un «potere deliberativo» e un’«altra Europa» sembra così ridursi alle folli comparsate di una fredda serata di primavera. Non è da oggi che chi pretende di fare politica e di parlare a nome dell’umanità risulta drammaticamente in ritardo sui propri stessi presupposti e inconsapevole di dove può andare a parare, andando a arrangiare stucchevoli tentativi di potere dal basso che non arrivano spesso nemmeno al proprio buco del culo. Ragazzi del DiEM, un consiglio: fate attenzione quando attraversate la strada. Sopratutto se volete portare a spasso l’interesse collettivo!\nRimaniamo così costretti a cercare una prospettiva in quanto separa Junker e Schäuble da Draghi, e in come quest’ultimo, pur fornendo soldi alle banche, lo fa non in ossequio al monetarismo ma con l’intento di restituire ossigeno all’economia reale. Dobbiamo cercare tra le crepe di queste società quella dalla quale può scaturire una nuova visione, «l’anello che non tiene» che per  Montale permetteva l’irrompere di una diversa realtà. Da qualche parte, potrà pur esserci. L’Europa cambierà, come è sempre cambiata: se non l’hanno fermata i muri, non lo faranno nemmeno queste macerie.\n•\nFotografia: Claudio Comandini, “Save our planet” - Berlino, ottobre 2016."
  },
  {
    "objectID": "posts/pages/2016-07-01-hikikomori-leibniz.html",
    "href": "posts/pages/2016-07-01-hikikomori-leibniz.html",
    "title": "Hikikomori nella prospettiva di Leibniz",
    "section": "",
    "text": "Pensate di essere strani quando riuscite a concentrare il vostro mondo in una stanza pur senza passare per le solite canzoni? Siete preoccupati perché vi sembra di vivere perlopiù in spazi privati o virtuali? Niente paura: laddove non sussiste altra forma patologica diagnosticata, potreste far parte di un fenomeno sociale diffuso e di una straordinaria trasmigrazione concettuale. Infatti, come spiega questo contributo di Fabio Treppiedi (autore di “Differenti ripetizioni”, 2015, curatore del canale di Filosofia del sito tesionline.it), che riprende una conferenza tenuta al Filosofestival di Albenga (29-30 agosto 2015), l’hikikomori (‘stare in disparte’) rappresenta una sorta di ‘personaggio concettuale’ che, prendendo le mosse da Deleuze e dalle implicazioni politiche dell’atto di creazione, permette di ‘riattivare’ nel contesto attuale la monade di Leibniz: l’unità di coscienza che esprime se stessa e la totalità del mondo, i quali non esistono l’una senza l’altra pur senza confondersi mai tra loro.\nChe cos’è hikikomori? O meglio, chi è Hikikomori? È un fenomeno sociale, carico di implicazioni cliniche, che ha preso forma in Giappone sin dalla fine degli anni Ottanta. Vengono infatti chiamati hikikomori quei ragazzi giapponesi che hanno scelto di ritirarsi dalla vita sociale e abbandonarsi ad un isolamento sempre più radicale all’interno dei loro piccoli appartamenti o, se vivono in famiglia come il più delle volte accade, all’interno delle loro camerette (hikikomori, significa infatti ‘isolato’, ‘ritirato in disparte’).\nQuella dell’hikikomori è un’esistenza che inverte i ritmi del mondo fuori, quasi ad accentuare la scelta dell’isolamento: s’inverte ad esempio l’alternarsi del sonno e della veglia, così come anche il tempo dei pasti, e si fa addirittura del disordine una regola. Ciò che immediatamente suggestiona e impressiona dell’hikikomori è infatti la sua stanza, trasformata in un mondo di oggetti da cui non si stacca assolutamente: fra questi soprattutto i manga, la televisione, i videogiochi e appunto il pc, a supporto di un ininterrotto collegamento a internet, che sostituisce del tutto i rapporti sociali.\nÈ alla letteratura e al cinema che, d’altra parte, possiamo attingere per avere subito un’istantanea dell’hikikomori, del suo mondo, della sua stanza: da film come* Shaking Tokyo* di Bong Joon-ho (episodio del film collettivo Tokyo! del 2008), Castaway on the moon di Lee Hae- jun (2009) e Confessions di Tetsuya Nakashima (2010) fino al romanzo Welcome to NHK di Tatsuhiko Takimoto (2002), successivamente trasposto in manga e in film d’animazione a episodi.\nMa perché approcciare l’esperienza dell’hikikomori assumendo sin da subito cinema e letteratura come chiavi d’accesso? Deleuze, il suo modo di approcciare i problemi ma soprattutto la sua concezione dell’arte come «la sola cosa che resiste alla morte» [1], possono rappresentare di per sé la risposta a questa domanda.\nUna domanda che, nello stesso tempo in cui viene posta, mostra indirettamente quanto la concezione deleuziana dell’opera d’arte, esplicitata nella conferenza del 1987 Che cos’è l’atto di creazione?, scalzi prepotentemente sia le prospettive che conferiscono ai fenomeni sociali, clinici e politici anche una valenza artistica sia quelle che attribuiscono all’opera d’arte anche un significato sociale e politico od una spiegazione clinica. Laddove vi è atto di creazione infatti, secondo Deleuze, vi è qualcosa d’immediatamente politico, espressione di una potenza che ha modo di passare all’atto proprio perché ‘resiste’ alle molteplici forze che imbrigliano e ostacolano la vita.\nPensare l’hikikomori nell’immediatezza del ritratto che di esso offrono cinema e letteratura non significa escludere quello che sull’hikikomori emerge dal punto da punto di vista clinico e sociologico ma sospendere, ‘pervertire’ o ‘controeffettuare’, sulla scorta di Deleuze, il cliché prodottosi nell’opinione comune circa tale fenomeno, allorché lo si assume ad esempio come il caso limite che esemplificherebbe la dipendenza da internet e il disagio ad essa connesso.\n•\nEcco allora che, pervertendone il cliché, l’hikikomori non è più soltanto la vittima del suo disagio ma è anche l’anonimo cittadino della metropoli giapponese preso in un ‘divenire mostruoso’ al pari del Riccardo III di Bene [2]. Un po’ come quest’ultimo vede comparire sul proprio corpo mostruose escrescenze, l’hikikomori scatena nella sua solitudine fantasticherie e paranoie le quali altro non sono però che una serie di virtualità su cui il mondo, da cui ora l’hikikomori si ritira, gettava un’ombra tale da non favorirne né un passaggio all’atto né una benché minima consapevolezza.\nGuardare l’hikikomori alle prese col suo divenire mostruoso significa, attraverso Deleuze, assumerlo come un personaggio concettuale, una figura in movimento che è sì improntabile al fenomeno dell’hikikomori, ma che è anche qualcos’altro rispetto al suo cliché [3].\nCerto. Lì dove Deleuze e Guattari affermano che i personaggi concettuali «operano i movimenti che descrivono il piano d’immanenza dell’autore e intervengono nella creazione stessa dei suoi concetti» [4] è chiaro che l’invenzione di un personaggio concettuale va ascritta in primo luogo al filosofo creatore del concetto che il personaggio concettuale mette in movimento. Sul non meno rilevante piano dell’evoluzione storica dei concetti, però, è possibile individuare personaggi concettuali che, proprio perché collocati su milieux altri da quelli in cui i grandi filosofi hanno creato concetti ad essi sorprendentemente correlabili, ci fanno scoprire l’attualità di un concetto che si pensava superato o sepolto, favorendone inattesi sviluppi, ‘riattivandoli’ e operando quel ‘taglio insolito’ sulla realtà che per Deleuze e Guattari è il segno più tangibile del rilancio di un concetto filosofico del passato [5].\nIn questa prospettiva, l’hikikomori è più propriamente quel personaggio concettuale che ‘riattiva’ la monade di Leibniz nel mondo contemporaneo. La monade esprime infatti, nello stesso tempo, se stessa e la totalità del mondo: queste due componenti – distinguibili solo per astrazione – non esistono l’una senza l’altra e tuttavia non si confondono mai l’una con l’altra, essendo reciprocamente impermeabili. In questo senso Leibniz definiva la monade come qualcosa d’impenetrabile:\n«Non c’è modo di spiegare come una monade possa essere alterata o mutata nel suo interno per opera di qualche altra creatura. Nella monade, infatti, non si potrebbe trasporre nulla, né è possibile in essa alcun movimento interno che sia impresso, diretto, accresciuto o diminuito; ciò è possibile invece nel composto, dove avvengono mutamenti tra le parti. Le monadi non hanno finestre, attraverso le quali qualcosa possa entrare o uscire. Gli accidenti non possono entrare o uscire. Gli accidenti non possono staccarsi dalle sostanze e passeggiare fuori di esse» [6].\nL’hikikomori è il divenire mostruoso della monade di Leibniz nella misura in cui, proprio mentre conferisce un movimento alla monade facendone materia viva, porta all’estremo la sua paradossale e inquietante impenetrabilità. La stanza dell’hikikomori non ha né porte né finestre e tuttavia egli rimane una prospettiva sul mondo, sulla vita, riuscendo – forse anche contro i suoi stessi propositi – a esprimere un punto di vista.\nL’hikikomori rifiuta il mondo, crea un proprio mondo, ma sortisce l’effetto di non cancellare davvero e fino in fondo il mondo da cui intende separarsi. Come insegna Leibniz la monade, pur nella sua impenetrabilità, non spezza il suo legame con le altre monadi, anzi lo afferma rendendolo manifesto. Hikikomori, personaggio concettuale, è lì a dirci che il suo non è un mondo al di là di questo mondo, ma è una bolla all’interno della sfera, una piega del mondo che quanto più è dolorosa esistenzialmente tanto più ci ricorda che ognuno è una prospettiva sul mondo dentro la quale il mondo stesso non può penetrare ma con la quale, tuttavia, il mondo intrattiene un certo rapporto.\nAvviene effettivamente questo, già dal momento in cui un anonimo ragazzo giapponese diviene hikikomori, laddove cioé la sua scelta coincide con l’essere anche e sopratutto un sottrarsi al dettame rigidissimo della società giapponese e della sua cultura fortemente omologante. Una società nella quale un ragazzo che non segue il percorso di realizzazione professionale che la famiglia e la società hanno disegnato per lui finisce con l’essere fortemente colpevolizzato e indotto a vivere la propria esistenza come un radicale fallimento.\nDa un lato, è come se facessimo una scoperta drammatica, sconcertante: sembra esserci un fondo inemendabile di impenetrabilità nell’individuo. Dall’altro però, sopratutto grazie al cinema e alla letteratura che ci parlano di hikikomori, ci accorgiamo che tale impenetrabilità non coincide per forza con un’incomunicabilità tra individuo e individuo. È proprio Leibniz a mostrarci, effettivamente, che ‘nel composto’, nell’insieme delle monadi, diventano possibili quei ‘mutamenti tra le parti’ impossibili invece per le singole monadi, che appunto non hanno parti.\nCon Deleuze, la letteratura e il cinema, come visto, è possibile valorizzare l’elemento di ‘resistenza’ implicito nel personaggio concettuale dell’hikikomori. Non va allo stesso modo trascurato quello che con un termine husserliano potremmo definire l’elemento intermonadico implicito nella filosofia di Leibniz nonché nello stesso personaggio concettuale dell’hikikomori, che ne ‘riattiva’ il concetto più noto e importante7.\nIl messaggio dell’hikikomori è che questo mondo non è affatto l’unico mondo, ed il suo gesto, sicuramente estremo, tende a mostrarci non tanto che ‘un altro mondo è possibile’ (come siamo soliti dire) ma che un solo ed unico mondo, in effetti, non c’è mai stato. Il mondo è piuttosto l’intersezione di prospettive che non possono strutturalmente confondersi essendo, come insegna Leibiniz quando parla delle monadi, reciprocamente impenetrabili.\nUn radicale confronto con quest’impenetrabilità è allora il compito cui l’hikikomori ci invita, fornendo fra le altre cose i termini stessi e le coordinate del problema. Ci si chiederà cioé se si tratta di un’impenetrabilità destinata a scivolare nell’incomunicabilità o piuttosto di un’impenetrabilità dalla quale, sulla scorta dell’elemento di ‘resistenza’ che essa porta con sé, possono scaturire nuovi sensi del comunicare e del fare comunità.\n•\n[1] G. Deleuze, Che cos’è l’atto di creazione?, a cura di Antonella Moscati, Cronopio, Napoli, 2013, p. 23. Traendo spunto da questa definizione dell’arte, formulata da Malraux, Deleuze concepisce l’atto di creazione (artistica, filosofica, scientifica, politica) come «atto di resistenza».\n[2 ] Cfr. Carmelo Bene, G. Deleuze, Sovrapposizioni, Quodlibet, Macerata, 2012.\n[3] Sui personaggi concettuali, cfr. Gilles Deleuze, Felix Guattari, Che cos’è la filosofia, Einaudi, Torino, 1996, pp. 51-76.\n[4] Ivi, p. 53.\n[5] «Se un concetto è ‘migliore’ del precedente, è perchè esso fa intendere nuove variazioni e risonanze sconosciute, opera tagli insoliti. […] Se oggi si può essere platonici, cartesiani o kantiani, è perchè si è in diritto di pensare che i loro concetti possano essere riattivati entro i nostri problemi e ispirare i concetti da creare. E qual è il modo migliore di seguire i grandi filosofi? Ripetere ciò che hanno detto, o invece fare ciò che hanno fatto, ossia creare concetti per problemi che necessariamente cambiano?», ivi, pp. 17-18.\n[6] G. W. Leibniz, Monadologia, § 7, Bompiani, Milano, 2001, p. 61.\n[7] Risultano interessanti, in quest’ultima direzione, le considerazioni di Han, che volge in positivo il «fenomeno a- sociale» dell’hikikomori facendone la figura simbolo della crisi dell’ «agire comunicativo» teorizzato da Habermas.\n•\nFabio Treppiedi,  “Leibniz a Tokyo. L’Hikikomori come personaggio concettuale”, «Logoi.ph - Journal of Philosophy», n. II , 4, 2016. ISSN 2420-9775\nFotografia: Claudio Comandini, “Laboratorio”, Grizzana Morandi, agosto 2013."
  },
  {
    "objectID": "posts/pages/2017-03-23-aspetti-etici-del-testamento-biologico.html",
    "href": "posts/pages/2017-03-23-aspetti-etici-del-testamento-biologico.html",
    "title": "Aspetti etici del Testamento biologico",
    "section": "",
    "text": "È la linea dove poter decidere la vita e la morte a spostarsi avanti, oppure è la nostra capacità di sentirle quali dono a offuscarsi? Il caso di DJ Fabo (Fabiano Antoniani) ha riportato alle attenzione che, laddove la capacità di controllo della vita ha fatto i suoi passi maggiori nella medicina, la produzione di norme e l’idea stessa di diritto si sono estese alla possibilità di regolamentare e controllare non soltanto salute e malattia, ma lo stesso generare e porre termine all’esistenza. Non è possibile risolvere tali problematiche attraverso dogmi di nessun tipo, né confessionali e nemmeno scientifici e quantomeno mediatici, ed è necessario confrontarsi con loro cause e conseguenze, tanto nel rispetto di ogni caso personale, quanto in relazione ad un disegno sociale collettivo. Sono molte le nuove domande alle quali non si può rischiare di dare risposte vecchie o affrettate, e sulle quali la riflessione va estesa e radicalizzata, in modo da sollecitare soluzioni che abbiano davvero un senso. Occorre così anche chiedersi cosa resti per davvero del libero arbitrio in un mondo dove lo scegliere non sembra rispondere tanto a ragioni o a scopi, quando piuttosto ad una specie di ansia da prestazione che degrada misura e significato dell’esistenza a criteri di mercato, chiedendosi pure, laddove la medicalizzazione della vita perlopiù concepisce il corpo quale cosa e non come vivente e mette al centro più la malattia che la salute, quale possa essere il costo effettivo e di lungo periodo del mettere all’asta la morte e la generazione. Tuttavia, più le questioni sono decisive, più sono inflazionate di chiacchiere, e crescono di continuo tanto la paura di vivere quanto quella di morire, e da queste paure qualcuno sa trarre profitti sicuri, perché anche l’instabilità è un fattore di profitto per chi la sa gestire.\nIn tale contesto, che è quello di crisi cronica a cui ormai siamo abituati, prevalgono le false alternative di accanimento terapeutico e di mercantilizzazione del suicidio: vanno però ambedue demistificate perché non spiegano gli stessi problemi che pretendono di risolvere, senza neppure permettere di determinare una regolamentazione degna. Diventa così necessario indicare i limiti del discorso e agganciare le questioni ad una riflessione che, invece di giustificare una posizione o l’altra e ridursi a roba da salotto, cerchi di comprendere qual è la posta in gioco traducendola così in leggi coerenti. Tale comprensione è però offuscata dalla capacità di manipolare e isolare ogni singolo caso e da una alienazione senza scampo, che costringono l’opinione pubblica a subire il domani fantasma deciso da un profiling o qualche altro algoritmo, ostacolando le risposte di cui essere partecipi e responsabili. Intanto, a livello di produzione giuridica, in Italia la camera esamina la proposta di legge sul testamento biologico, per cui «ogni persona maggiorenne capace di intendere e volere, in previsione di una futura incapacità di autodeterminarsi» possa esprimere, attraverso disposizioni anticipate, convinzioni o preferenze rispetto a scelte terapeutiche e trattamenti sanitari, comprese idratazione e nutrizione artificiali; inoltre, la persona può nominare un fiduciario per quando non sarà cosciente. Emerge pertanto una differenza sostanziale, dalle implicazioni etiche e giuridiche decisive, tra eutanasia (che nell’accezione contemporanea sembrerebbe configurarsi perlopiù come suicidio e quindi come semplice esaltazione di un diritto individuale asociale estraneo ad una logica relazionare) e testamento biologico (che comprenderebbe i casi di gravi sofferenze fisiche e di rischi per la collettività negati dalla pratica “futile” dell’accanimento terapeutico).\nTali aspetti sono evidenziati in questo scritto del medico e politico Mario Condorelli, la cui preoccupazione principale è nell’individuare gli «aspetti assistenziali e sociali che coinvolgono chi sta per morire e chi è in stato di non autosufficienza cronica, con la finalità di trasformare una malattia fatale o devastante in una fase serena della vita.» E così distinguere la decisione _«di morire» rispetto a quella di «come farlo»_, e mantenerne dignità tanto al vivere quanto al morire.\n\n1. Premessa\nIl Testamento biologico o dichiarazioni anticipate di volontà sui trattamenti sanitari è un argomento di grande attualità nel nostro Paese e sono in discussione in Parlamento numerose proposte di legge che si propongono di disciplinare legislativamente questa complessa materia. Già il Testamento biologico è parte integrante della legislazione negli USA, nel Canada, in Australia ed in varie Nazioni europee (Danimarca, Germania, Olanda, Francia, Spagna, Belgio), mentre nel Regno Unito è riconosciuto da una consolidata giurisprudenza. La valenza giuridica del Testamento biologico è quanto mai varia da Nazione a Nazione, comprendendo talora disposizioni eutanasiche (ad esempio Olanda, Belgio, Columbia britannica nel Canada).\nPrima di entrare nel vivo del discorso sul Testamento biologico o dichiarazioni anticipate di volontà sui trattamenti sanitari nelle condizioni terminali di vita sono necessarie alcune precisazioni sulle differenze tra eutanasia e Testamento biologico, posto che premessa a tutti i disegni di legge presentati nel Parlamento italiano è il rifiuto di ogni volontà eutanasica della legge.\nIl termine «eutanasia» è stato coniato da Bacone, ma il suo senso letterale, che vuol dire «morire bene» (o «morire con dignità», come diceva Bacone), si è ormai perso. Nell’uso popolare eutanasia vuol dire ben altra cosa e cioè «porre deliberatamente fine alla vita», perché si ritiene che in determinate circostanze tale atto sia il solo modo di rendere possibile al malato di morire con dignità, in pace e senza prolungate sofferenze. Esistono diverse forme di eutanasia. L’eutanasia “passiva” consiste nella sospensione del trattamento medico, permettendo al paziente di morire più rapidamente e di porre così fine alle sue sofferenze.\nL’eutanasia “attiva” consiste invece nella somministrazione di farmaci, affrettando ed inducendo deliberatamente la morte del paziente. Esiste ancora una forma di eutanasia, definita eutanasia “volontaria”, che viene eseguita non per iniziativa del medico, ma a richiesta dell’interessato. Questa forma di eutanasia è stata per la prima volta codificata dal Natural Death Act istituito nel 1976 in California e dalla legge successivamente approvata in Svizzera. I parametri che autorizzano il medico ad applicare l’eutanasia volontaria sono, secondo il Natural Death Act, il dolore insopprimibile con qualsiasi mezzo, la fatalità della malattia, la condizione terminale, la mancanza di speranza che i mezzi di rianimazione disponibili al momento della decisione portino al ristabilimento di una condizione di vita più sopportabile.\nTale eutanasia è “volontaria” perché la legge consente al paziente da una parte e al medico dall’altra di stipulare un contratto per cui l’interessato rinuncia a qualsiasi mezzo eccezionale di terapia qualora si dovesse trovare nei casi previsti dalla legge e autorizza il medico a non applicarli. L’atto ha valore per cinque anni. Si tratta quindi di una eutanasia “volontaria” di tipo “passivo”. Ritengo, tuttavia, che tra eutanasia “attiva” ed eutanasia “passiva” non vi sia differenza sostanziale: l’astenersi, il “non fare” è sempre un modo di agire e pertanto il ricorrere alla sospensione di cure vitali quando esse non rientrano nella fattispecie dell’accanimento terapeutico denuncia una deliberata volontà di interrompere attivamente la vita del paziente.\nIl passo successivo è stato il “Living will” o “Testamento biologico” o «dichiarazioni anticipate di volontà sui trattamenti sanitari» nelle condizioni terminali di vita, rilasciate dal firmatario in pieno stato di consapevolezza e da applicare quando il sottoscrittore delle dichiarazioni si trova in fin di vita e in stato di incapacità di intendere e di volere. Per non cadere nella fattispecie della “eutanasia passiva volontaria”, il testamento biologico non deve contenere dichiarazioni eutanasiche, mentre deve essere finalizzato esclusivamente al rifiuto del cosiddetto “accanimento terapeutico”, vale a dire delle procedure terapeutiche non proporzionate alle aspettative di salvare la vita, quindi “futili”, che soltanto prolungano e intensificano di per se stesse le sofferenze agoniche.\nTuttavia, nella realtà effettuale una esatta distinzione tra “passiva volontaria”, come previsto nel Natural Death Act, e Testamento biologico non è semplice, sia perché, come vedremo meglio in proseguo, nella pratica clinica può non essere facile talora per un medico o per una équipe medica discernere ciò che potrebbe rappresentare un intervento terapeutico utile e razionale basato su appropriati presupposti scientifici da una procedura terapeutica “futile”, senza sostanziali possibilità di incidere beneficamente sul decorso clinico della malattia, peraltro aggravando e prolungando le sofferenze agoniche del paziente. Inoltre, si potrebbero verificare «conflitti di ordine deontologico» tra volontà del paziente dichiarate anticipatamente e loro applicabilità da parte del medico, il quale potrebbe ritenere utile disattendere tali volontà a salvaguardia della vita del paziente ed in osservanza ad una corretta pratica clinica dettata dalla deontologia.\nAl fine di evitare conflitti tra volontà espressa anticipatamente dal paziente e comportamento del medico, tutte le proposte di legge presentate in Parlamento, seguendo la medesima linea delle leggi sul Testamento biologico vigenti in altre Nazioni, prevedono la figura del cosiddetto “fiduciario”, una persona nominata dal firmatario del Testamento con l’incarico di assumere le decisioni in merito all’assistenza e alla cura quando il firmatario del Testamento biologico è in condizioni terminali e incapace di intendere e di volere. Il Testamento biologico si struttura sostanzialmente in due parti: una relativa ai trattamenti sanitari accettati e l’altra alla nomina del rappresentante o fiduciario.\nIl punto critico delle proposte di legge sul Testamento biologico è la possibilità di confondere le decisioni su “come morire” (le sole possibili per non incorrere nella fattispecie della eutanasia volontaria passiva) con la decisione “di morire” (che rientra nell’ambito della eutanasia).\n2. Il fiduciario del firmatario del Testamento biologico\nUn ruolo centrale nella legge sul Testamento biologico è svolto dal cosiddetto “fiduciario”, un familiare o una persona non necessariamente legata al firmatario del Testamento da vincoli di parentela nella quale il firmatario ripone la massima fiducia e che si assume la responsabilità di far valere le volontà contenute nella dichiarazione anticipata ove dovessero sorgere dubbi interpretativi sulle reali volontà del paziente.\nLa figura del fiduciario assume un ruolo biogiuridicamente rilevante solo che la sua funzione non sia meramente quella di pretendere alla lettera l’esecuzione delle disposizioni anticipate e di controllarne la correttezza della applicazione e nemmeno quella di interpretare in modo soggettivo e discrezionale le volontà non esplicitamente espresse dal firmatario nel Testamento, quanto piuttosto quella di garantire che il dialogo “ideale” tra paziente e medico continui attraverso il fiduciario anche dopo che il paziente ha perso coscienza.\nIl fiduciario deve aiutare il medico a «tener conto» della volontà espressa e dei valori e delle convinzioni notoriamente proprie della persona precipitata in stato di incapacità, attenendosi alle istruzioni contenute nel testamento di vita, ricostruendone il significato e la valenza autentica e comunque operando nell’esclusivo e migliore interesse dell’incapace, mediando la relazione tra il medico, il contesto sanitario e i familiari. Il difficile compito del fiduciario è quello, come sostiene il documento del Consiglio Nazionale di Bioetica, di verificare che non si applichino pratiche di accanimento terapeutico e di vigilare «contro la concretissima possibilità di abbandono del paziente soprattutto terminale (anche indipendentemente dal fatto che le dichiarazioni menzionino chiaramente l’abbandono)», divenendo «un punto di riferimento per il medico» nella prospettiva di «tutela a tutto tondo della persona del paziente».\nIl Comitato Nazionale di Bioetica a maggiore tutela del malato in fase terminale auspica che la legge possa prevedere più di un fiduciario, data la concreta possibilità che colui che è investito di tale responsabilità non accetti il difficile compito. A mio parere, per un principio di “uguaglianza delle opportunità” tra tutti i cittadini, la legge dovrebbe prevedere l’istituzione di un “fiduciario” anche per i malati terminali in stato di incapacità che non abbiano espresso dichiarazioni anticipate di volontà sui trattamenti sanitari. Tale funzione potrebbe essere svolta da un collegio etico-scientifico, oppure da un fiduciario nominato dal giudice tutelare.\n3. Genericità del Testamento biologico\nLa descrizione della condizione che determina l’applicazione del Testamento biologico è vaga e si presta a molte interpretazioni, posto che, come sempre succede nel decorso clinico di malattie di natura diversa ed anche nell’ambito della medesima malattia, la fase considerata “terminale” del decorso clinico può avere durata quanto mai differente; inoltre, il Testamento biologico potrebbe non prevedere tutti i possibili trattamenti terapeutici.\nPer ovviare a questo inconveniente si potrebbero redigere Testamenti biologici con descrizioni minuziose delle condizioni che ne determineranno l’applicazione. Tuttavia, anche tale accorgimento non sembra ottimale, sia perché è impossibile prevedere quali saranno tutte le circostanze specifiche che porranno termine alla vita, sia perché quando un paziente è degente in un reparto di terapia intensiva le circostanze descritte nel Testamento in vita non sono necessariamente quelle che il medico registra.\nL’ipotesi più probabile è che in fase di redazione il Testamento biologico nella realtà corrente sarà costituito da un modulo precostituito da sanitari contenente dichiarazioni di volontà contro l’applicazione di trattamenti sanitari in condizioni terminali di vita configurabili come accanimento terapeutico, sempre che non rientrino nella fattispecie della eutanasia attiva o passiva.\n4. Definizione e struttura del Testamento biologico\nIl Testamento biologico è una dichiarazione che stabilisce come debbano comportarsi i medici nella fase terminale della malattia di un paziente quando egli non sia in possesso delle facoltà mentali o non sia in grado di prendere decisioni di questo tipo. Da un punto di vista filosofico esso è il corrispondente del consenso informato. La dottrina del consenso informato esiste da tempo e non è controversa. Essa è prassi ormai comunemente accettata e rappresenta il contrassegno della buona pratica nella medicina moderna.\nInvece, la dottrina del “rifiuto informato”, cioè del Testamento biologico, si è dimostrata più problematica. Riguardo alla fattispecie delle dichiarazioni anticipate di volontà, con esse si intende ampliare il principio del consenso informato rispetto ai trattamenti sanitari anche alle persone che per un qualunque motivo hanno perso la capacità di esprimersi e sono in una condizione clinica che preclude ogni ragionevole possibilità di recupero della integrità intellettiva e di sopravvivenza a breve termine.\nLe dichiarazioni anticipate di volontà sui trattamenti sanitari sono costituite di due elementi. Il primo è la descrizione di una condizione che ne fa scattare l’applicazione (natura della condizione patologica, circostanze che rendono operativo il Testamento biologico), il secondo è un elenco di interventi «che sono esclusi» (cioè che il paziente desidera che non vengano praticati) o «che sono richiesti» (cioè che il paziente vuole che vengano praticati). Questi ultimi di norma riguardano l’uso di sedativi o di analgesici.\n5. Il «diritto a morire» secondo la Costituzione italiana\nDa parte di alcuni giuristi e bioeticisti viene affermato che “il diritto a morire” è sancito in Italia non dalle leggi ordinarie, che nessun riferimento fanno a tale diritto, ma dalla Costituzione, la quale all’articolo 32 recita che «nessuno può essere obbligato ad un determinato trattamento sanitario se non nei casi previsti dalla legge», precisando altresì che «la legge non può in alcun caso violare i limiti imposti dal rispetto della persona umana».\nTuttavia, questo articolo della Costituzione non è stato introdotto dai Costituenti con l’intento di affermare costituzionalmente il diritto a morire, né di fondare il diritto a relazioni mediche orientate al prodursi della morte, vale a dire a consentire una relazione medico-paziente di tipo “contrattualistico”, orientata non già alla tutela della salute, ma al realizzarsi della morte in modo sia “attivo” che “astensivo”.\nLa norma contenuta dall’art. 32 della Costituzione è stata invece introdotta non per affrontare problematiche riguardanti il rapporto terapeutico tra medico e paziente, ma per precisare che nessuno ha il potere di imporre ad un individuo un intervento rilevante in rapporto alla salvaguardia della sua salute, salvo quando è in gioco l’interesse della collettività (primo comma dell’art. 32 della Costituzione: «La Repubblica tutela la salute come fondamentale diritto dell’individuo e interesse della collettività»).\nIl trattamento sanitario può dunque essere imposto soltanto quando sia “direttamente” in gioco l’interesse collettivo: epidemie, in primo luogo (da qui, con deroghe, la vaccinazione obbligatoria), malattie contagiose e simili. Tuttavia, introdurre nella legislazione il “diritto a morire” e l’autorizzazione legale che la relazione con il medico, una volta instaurata, sia orientata non alla terapia ma alla morte farebbe venir meno un diritto-dovere del medico, nel quadro della posizione di garanzia di cui è titolare rispetto alla salute ed alle sofferenze del malato.\nDi fronte ad un malato in condizioni terminali di vita il dovere del medico è quello di effettuare interventi terapeutici “non sproporzionati”, vale a dire che non configurino la tipologia del cosiddetto “accanimento terapeutico”. Il medico, in altri termini, non può essere esonerato dalla responsabilità terapeutica nei confronti del malato, né sul piano deontologico né su quello giuridico.\n6. Testamento biologico e volontà suicidaria del paziente\nPer quanto prima detto, il Testamento biologico non può configurare una vera e propria volontà suicidaria del firmatario, in questo caso anticipata o presunta. Tale volontà potrebbe essere espressione del terrore di una persona rispetto ad uno scenario immaginario di grave sofferenza fisica. Certo, l’eventuale contenuto eutanasico dei Testamenti biologici va sempre considerato inapplicabile, mentre deve essere attentamente tenuta nel dovuto conto l’istanza legittima del paziente di morire senza sofferenza che una dichiarazione di volontà del suddetto tenore alla fine esprime.\nPertanto, la risposta alla istanza eutanasica del paziente va individuata nel ricorso puntuale ed attento alle cure palliative, le quali sono in grado di controllare ogni dolore fisico, di trattare molti casi di sofferenza psichica e di favorire il processo di serena accettazione della difficile situazione umana del morente.\n7. Dichiarazioni anticipate di volontà sui trattamenti sanitari: né vincolanti, né obbligatorie\nLe dichiarazioni anticipate sui trattamenti sanitari non possono essere che “non vincolanti” e “facoltative” e il giudizio della loro pertinenza deve restare nell’ambito delle competenze del sanitario, o ancora meglio dell’équipe sanitaria, sempre d’intesa con i familiari o con il fiduciario del paziente o, in caso di loro mancanza, con il collegio etico-scientifico.\nIl carattere “non vincolante” delle dichiarazioni anticipate deriva da due constatazioni: 1) La non prevedibilità, dato lo stato di inconsapevolezza del paziente, di un’avvenuta mutazione in epoca successiva al Testamento biologico dell’atteggiamento psicologico del paziente in merito alle volontà sui trattamenti sanitari espresse in epoca antecedente in condizioni di consapevolezza e a volte anche di buona salute. 2) Il possibile mutamento del quadro delle terapie praticabili rispetto all’epoca nella quale erano state redatte le dichiarazioni anticipate di volontà sui trattamenti sanitari.\nTra il momento dell’espressione dei desideri e quello della loro eventuale applicazione può essere passato un certo tempo durante il quale la tecnologia medica può essersi evoluta consentendo, ad esempio, la possibilità di applicare trattamenti salva vita che in precedenza non erano disponibili. Tutto ciò comporta, come prima detto, che la pertinenza delle dichiarazioni anticipate rispetto alla situazione concreta resti fondamentalmente affidata ai medici, pur sempre d’intesa con i familiari o con il rappresentante legale del paziente, prevedendo (come indicato anche dal Comitato Nazionale per la Bioetica, in conformità alla norma corrispondente della Convenzione di Oviedo) la natura “non vincolante” delle eventuali dichiarazioni a contenuto eutanasico o contrarie rispetto ad eventuali trattamenti terapeutici che potrebbero salvare la vita al paziente o comunque prolungare una vita dignitosa, salvo il dovere di motivazione dei medici.\nL’elemento di problematicità strutturale e inalienabile di una legislazione sul Testamento biologico rimane la possibilità (che non si può mai escludere di principio) che colui che ha firmato il documento abbia in seguito modificato le proprie volontà non avendone data per tempo notizia e non trovandosi dopo nelle condizioni di esprimerle nella circostanza della loro applicazione. Nel momento della compilazione del Testamento biologico, la volontà è espressa a “mente fredda”, astratta dalla situazione reale e da questa è distante per cronologia e per esperienza, non a caso rivedibile e revocabile solo in condizioni di lucidità.\nÈ indubbio che per quanto il decorso di una malattia sia conosciuto dai medici e per quanto il firmatario del testamento ritenga di poter proiettare le proprie reazioni psichiche rispetto ad una eventuale malattia futura (in contesti mai precedentemente vissuti, molti sono i fattori di imprevedibilità, data la mutevolezza del reale, sia a livello tecnico-sanitario, sia a livello soggettivo psico-emotivo): tale imprevedibilità porta inevitabilmente a non potere calibrare in modo preciso le dichiarazioni anticipate rispetto alla ipotetica situazione futura.\nAncora, è del tutto ovvio che l’espressione di dichiarazioni anticipate non potrà che rimanere totalmente libera e discrezionale. Il cittadino non può essere paradossalmente privato, in nome dell’autodeterminazione, del diritto di affidarsi ai criteri ordinari di diligenza e perizia che devono informare la prestazione dell’attività sanitaria, venendo in tal senso obbligato a prevedere rispetto ad una situazione futura e incerta (quale che sia il suo livello di preparazione in ambito medico) specifiche modalità dell’intervento sanitario.\nCiò finirebbe davvero per ledere il diritto costituzionale alla tutela della salute. La garanzia degli strumenti proporzionati alla salvaguardia della salute, dell’integrità fisica e, pertanto, della vita non può essere condizionata a obblighi di dichiarazione. La discrezionalità del Testamento biologico o, più chiaramente, la libertà tutelata dei cittadini a non enunciare dichiarazioni anticipate di volontà sui trattamenti sanitari non può costituire motivo di disuguaglianza tra cittadini sottoscrittori e non sottoscrittori di un Testamento biologico.\nSe così fosse, si farebbe una legge “elitaria”, riservata alle persone di livello culturale tale da formulare in modo appropriato un Testamento biologico e non indistintamente a tutti i cittadini, anche a quelli incapaci di comprendere con piena ed autonoma consapevolezza nonché di pronunciarsi correttamente circa tale per chiunque non facile problematica per le notevoli e difficili implicazioni di ordine psicologico, tecniche e scientifiche che essa comporta. Vi è, inoltre, il rischio concreto in questi ultimi casi che il Testamento venga in realtà dettato dal medico di fiducia del firmatario oppure da quest’ultimo copiato da un modello prefigurato, vale a dire il rischio concreto che il Testamento esprima la volontà di una persona diversa dal firmatario.\nAl fine di evitare tali discriminazioni e tali rischi, posto che, come prima detto, il Testamento biologico non può essere obbligatorio, la legge dovrebbe prevedere la nomina di un fiduciario del paziente nominato dal giudice tutelare o affidare tale compito ad un collegio etico-sanitario per tutti i cittadini che non abbiano espresso anticipatamente dichiarazioni di volontà sui trattamenti sanitari e che si trovino in fin di vita in stato di incapacità di intendere e di volere, ferma restando comunque la regola deontologica, che a maggior garanzia dovrebbe essere trasformata in norma legislativa, di una interazione obbligatoria tra équipe sanitaria da una parte e familiari o fiduciario del paziente dall’altra.\n8. Il Testamento biologico contro l’eutanasia\nPer i motivi prima detti, la legge sulle dichiarazioni anticipate di volontà sui trattamenti sanitari non deve essere ambigua, tale da costituire una surrettizia autorizzazione alla eutanasia passiva volontaria, ancorché essa formalmente si pronunci contro l’eutanasia; ossia la legge non può autorizzare l’anticipazione intenzionale, omissiva o attiva, della morte naturale del paziente allo scopo di alleviarne la sofferenza. Il Testamento biologico non deve offrire vie indirette o nascoste per l’introduzione di pratiche eutanasiche, ma deve affermare il divieto dell’eutanasia in tutte le sue forme, un concetto questo già peraltro implicito nel nostro ordinamento giuridico.\nSi tratta di un divieto motivato da una ragione giuridica, essendo l’eutanasia contraria al principio della indisponibilità della vita umana espresso nella Costituzione e nei diritti umani fondamentali; un divieto peraltro motivato anche da una ragione deontologica, prescrivendo la deontologia medica la cura del malato e non la sua eliminazione, seppure richiesta.\nPertanto, una legge che regoli il Testamento biologico non può significare l’introduzione del diritto di “autodeterminazione” (individuale e autoreferenziale) a scegliere come e quando morire, sulla base di parametri solo soggettivi: a ben vedere, chi ritiene che il Testamento biologico sia una legittimazione del principio di autodeterminazione individuale alla vita e alla morte non dovrebbe limitarsi a chiedere la legittimazione di morire in determinate circostanze di malattie ritenute dal soggetto inaccettabili, ma coerentemente potrebbe allargare il discorso anche a circostanze di non malattia. L’esaltazione del principio di autodeterminazione nel morire significa esaltazione di un diritto individuale asociale, incompatibile con la logica relazionale intrinseca del diritto.\nIl nostro ordinamento giuridico positivo contiene norme che definiscono la morte (morte cerebrale totale e irreversibile), che vietano la disponibilità del proprio corpo in vita e che puniscono l’omicidio e l’omicidio del consenziente, l’omissione di soccorso, l’istigazione e l’aiuto al suicidio. Sono norme diverse, ma il cui filo conduttore è la protezione della vita umana e l’indisponibilità della vita umana (da parte dell’individuo e da parte di altri), riconosciute come bene umano obiettivo o «minimo etico» che il diritto è chiamato a tutelare in modo forte nella società civile al fine di garantire la giustizia, in armonia con quanto riconosciuto dai diritti umani fondamentali.\nAllora, una legge sul Testamento biologico, anche se non strettamente necessaria, perché le regole del comportamento deontologico di sanitari rispetto all’accanimento terapeutico devono valere per tutti i cittadini, siano essi o non firmatari di un Testamento biologico, potrebbe essere utile per esplicare e articolare i «principi biogiuridici alla fine della vita» (peraltro già impliciti nell’ordinamento giuridico) e per precisare e specificare la regolamentazione dei comportamenti individuali di fronte alla disponibilità di nuove tecnologie alla fine della vita umana, rispondendo anche alle istanze sociali emergenti e ai dilemmi frequenti della prassi sanitaria.\nA questo punto dobbiamo chiederci: quale legge sul Testamento biologico risponde ai suddetti requisiti? Il Testamento biologico, per quanto prima detto, non può contenere qualsiasi contenuto determinato arbitrariamente dal soggetto firmatario che vincola insindacabilmente un medico all’osservanza delle sue direttive, chiedendo ad un «terzo» di controllarne l’applicazione ed eventualmente interpretarla discrezionalmente: il Testamento biologico ha una rilevanza giuridica (sociale, pubblica, civile) «autentica» solo se si inserisce in un orizzonte ben preciso nel rispetto di alcune condizioni imprescindibili quali il bene umano obiettivo, la giustizia e i diritti umani fondamentali.\nCosa allora può esprimere il Testamento biologico? Esso potrebbe costituire una possibilità per esprimere – in sintonia con quanto in modo chiaro enunciato dal Consiglio Nazionale di Bioetica («ogni persona ha il diritto di esprimere i propri desideri anche in modo anticipato in relazione a tutti i trattamenti terapeutici e a tutti gli interventi medici circa i quali può legittimamente esprimere la propria volontà attuale») – le proprie «preferenze nel morire» (non «a» morire) o «dopo la propria morte».\nNel Testamento biologico il soggetto può legittimamente esprimere il suo diritto a non soffrire (il diritto a ricevere e implimentare le cure palliative e la terapia del dolore), il diritto ad avere un trattamento che tenga sempre in considerazione le sue preferenze nell’approssimarsi della morte (la domiciliazione o la ospedalizzazione, la vicinanza di parenti, il tipo di assistenza psicologica o religiosa), il diritto a specificare personalmente le modalità che a suo parere umanizzano la “sua” morte per un “dolce” accompagnamento nel morire, il diritto a non essere abbandonato terapeuticamente, oltre al diritto ad esprimere le proprie preferenze dopo la morte sulla donazione di organi, sulla disponibilità del cadavere a scopi sperimentali o didattici, sulle modalità di sepoltura. Ma il Testamento biologico dovrebbe essere soprattutto una legge contro l’accanimento terapeutico.\n9. Il Testamento biologico contro l’accanimento terapeutico\nLa legge sul Testamento biologico deve pronunciarsi esplicitamente contro il cosiddetto “accanimento diagnostico e terapeutico”. La valenza autenticamente biogiuridica del Testamento biologico è la possibilità per un soggetto di esplicare la sua contrarietà non solo rispetto all’eutanasia ma anche all’accanimento terapeutico. Per “accanimento terapeutico” si intende l’uso di terapie futili, inutili, ingiustificate e dannose e “sproporzionate”, ossia terapie, disponibili nel momento della loro applicazione, considerate dall’équipe medica inadeguate in relazione al raggiungimento di un determinato obiettivo di salute e di sostegno vitale del paziente sulla base della valutazione di una serie di parametri: la disponibilità e la reperibilità dei mezzi terapeutici, la possibilità tecnica di usare i mezzi, le ragionevoli aspettative reali dei mezzi in ordine alla peculiare situazione clinica, gli effetti collaterali con particolare riferimento alla sofferenza e alla qualità della vita del malato, i prevedibili rischi, la possibilità di alternative terapeutiche, le quantificazioni delle risorse sanitarie.\nOggi, più che di “accanimento terapeutico”, si preferisce parlare di “trattamento futile” (futility). Il concetto di “futilità” medica è inteso come una condotta di trattamento non in grado di portare cambiamenti fisiologici, né miglioramenti qualitativi della vita.\nCiò premesso, deve essere detto che è molto difficile, se non impossibile, arrivare ad una definizione legislativa univoca di accanimento terapeutico, dato che determinate terapie possono risultare accettabili e sopportabili per una persona, ma assolutamente esagerate, sproporzionate rispetto ai risultati attesi e non tollerabili per un’altra. La definizione di “accanimento terapeutico” ha quindi degli aspetti oggettivi ma anche degli aspetti soggettivi. Ciò non significa che l’accanimento terapeutico debba ricadere nella mera “discrezionalità” del medico, ma che è indubbiamente il medico, o meglio ancora l’équipe medica, che si deve coscienziosamente porre sempre questo problema, tenendo conto sempre, come più volte precisato, delle volontà anticipatamente espresse dal paziente e in loro assenza dell’opinione dei congiunti del paziente o del suo fiduciario o del collegio etico-sanitario.\nL’interruzione di procedure mediche “sproporzionate” rispetto ai risultati attesi è anche sollecitata dal Catechismo della Chiesa Cattolica. Secondo la Chiesa cattolica l’interruzione di procedure mediche pericolose e straordinarie o sproporzionate rispetto ai risultati attesi può essere legittima. In tal caso si ha la rinuncia all’accanimento terapeutico. Non si vuole procurare la morte, ma si accetta di non poterla impedire. Le decisioni devono essere prese dal paziente se ne ha la competenza, o altrimenti da coloro che ne hanno legalmente il diritto, rispettando sempre la ragionevole volontà del paziente espressa entro i limiti della legge.\nOltre alle difficoltà di una definizione legislativa di accani- mento terapeutico, esistono difficoltà di ordine applicativo clinico, soprattutto per quanto riguarda il momento opportuno (timing) della sospensione dei trattamenti terapeutici. Non infrequentemente per il medico è difficile stabilire di fronte ad un malato critico quando un’azione terapeutica è utile o quando essa è inutile, oppure quando tale azione da “atto medico” può trasformarsi in “accanimento terapeutico”. La progressione verso la morte non è sempre un processo costantemente progressivo. Esso può essere un ondeggiare, un andare avanti ed un tornare indietro, per cui non è facile per il medico decidere se il malato va veramente verso il “non ritorno” per sospendere quindi tutte quelle pratiche terapeutiche che potrebbero rientrare nell’ambito dell’accanimento terapeutico.\nIl Testamento biologico quale esplicitazione del rifiuto dell’accanimento terapeutico ha una rilevanza rafforzativa in senso pubblico e civile della deontologia medica (che già condanna l’accanimento terapeutico) e della riflessione bioetica: fermo restando il principio che il rifiuto dell’accanimento terapeutico vale e deve valere anche per chi non sottoscrive un Testamento biologico. Tale concetto dovrebbe essere ben specificato in una legge sul Testamento biologico perché sarebbe estremamente pericoloso che la legalizzazione del Testamento biologico portasse con sé l’idea che chi non rifiuti esplicitamente l’accanimento terapeutico sottoscrivendo il Testamento biologico implicitamente accetti l’accanimento terapeutico.\nLa valenza biogiuridica del Testamento biologico non è, tuttavia, soltanto l’affermazione esplicita di contrarietà alle situazioni obiettive di accanimento terapeutico che ogni medico dovrebbe sempre osservare a prescindere dal Testamento biologico, ma è anche e soprattutto la possibilità di espletare e specificare le preferenze di fronte ad eventuali alternative terapeutiche, il proprio vissuto rispetto al dolore fisico (definito dalla soglia soggettiva di sopportabilità della sofferenza), la ripugnanza rispetto a possibili mezzi, la non accettazione degli alti rischi di taluni interventi, della percezione di una scarsa “efficacia globale” dell’intervento (a prescindere dall’efficacia medica), secondo la scala di valori del soggetto.\nVa comunque precisato che, pur esistendo parametri oggettivi nella determinazione dell’accanimento terapeutico a cui il medico è bioeticamente e deontologicamente chiamato ad attenersi, esiste una difficoltà nella specificazione nel momento della redazione del Testamento biologico della esatta definizione dei principi delle singole situazioni concrete. Pertanto, il Testamento biologico può consentire al soggetto di esprimere le sue preferenze al rifiuto di terapie che possono rientrare nell’ambito dell’accanimento terapeutico e di cui l’équipe sanitaria è chiamata a “tener conto”, ma spetta a tale équipe il giudizio sulla pertinenza delle cure nel momento in cui essa dovrà prendere decisioni complesse in situazioni critiche terminali.\nAllora, la redazione e la sottoscrizione del Testamento biologico possono consentire al soggetto di esprimere la propria volontà, proiettandola in una situazione in cui la volontà è inesprimibile, rivolgendo al medico le proprie istanze, esprimendo i propri valori, affidandogli i propri desideri e le proprie preferenze rispetto a situazioni in cui la scelta se curare o non curare, se trattare o non trattare è estremamente problematica o addirittura può costituire un dilemma per gli operatori sanitari.\nVi sono altri due motivi di ordine pratico per i quali la decisione ultima sulla scelta delle misure terapeutiche da eseguire in un paziente in fin di vita e privo di conoscenza che abbia sottoscritto un Testamento biologico spettano alla équipe sanitaria. Il primo è che, come prima detto, tra il momento in cui il paziente ha espresso le sue dichiarazioni anticipate di volontà sui trattamenti sanitari e il momento critico della esecuzione testamentaria di tale volontà siano stati scoperti procedimenti salva vita che potrebbero essere applicati con successo al paziente firmatario del Testamento biologico.\nSta ovviamente alla sensibilità e alla correttezza deontologica del medico, o meglio ancora della équipe medica, informare adeguatamente i parenti o il “fiduciario” del paziente su queste nuove possibilità terapeutiche. Il secondo è che se il medico diviene un semplice esecutore di volontà già sottoscritta la relazione medico-paziente possa essere orientata, in modo attivo o astensivo, non alla tutela della salute ma verso il realizzarsi della morte del paziente. La riduzione a tale ruolo del medico potrebbe comportare un grave calo nella tensione alla ricerca di terapie di emergenza innovative. La specificità della relazione medico-paziente consiste nella difesa della vita e della integrità fisica del paziente e non può essere in un attimo spazzata via da una concezione puramente “contrattualistica” di un tale rapporto.\n10. Idratazione e nutrizione artificiali nel malato terminale\nUna questione di cruciale importanza tuttora dibattuta è se l’alimentazione e l’idratazione artificiali del paziente terminale rientrino nell’ambito dell’accanimento terapeutico. L’alimentazione e l’idratazione artificiali, eseguite per via endovenosa o meglio ancora per via enterale con sondino naso-gastrico o con la PEG (sigla inglese che indica “gastrotomia percutanea endoscopica”), consentono di soddisfare i bisogni nutrizionali dei pazienti che non sono in grado di alimentarsi per via orale. Si tratta di procedure di semplice esecuzione e facilmente gestibili anche a domicilio, che consentono di migliorare la qualità della vita del paziente. L’alimentazione e l’idratazione non sono “terapie” in senso stretto, né tantomeno terapie “sproporzionate”.\nEsse, invece, rappresentano una forma assistenziale di base che può essere meglio definita “alimentazione-idratazione per altra via”, dal momento che non è praticabile per via orale. Esse costituiscono un mezzo di sostegno vitale, come per ogni altra persona sana o malata che sia. Se è vero che la sospensione della nutrizione e della idratazione artificiali affretta il processo della morte, è anche vero che esse non interferiscono nella etiopatogenesi della malattia, incidendo inoltre scarsamente sul decorso clinico della malattia terminale. Peraltro, la soppressione della idratazione per via parenterale provoca certamente sofferenze dell’organismo che non siamo in grado di escludere allo stato attuale delle nostre conoscenze se siano avvertite o non dal corpo di un malato in stato di incoscienza.\nA ben guardare, la soppressione della idratazione per via endovenosa potrebbe sortire un effetto opposto alla finalità della legge sul Testamento biologico che è quella di evitare o ridurre fortemente la sofferenza dell’organismo nella fase terminale di una malattia. Concordo a tale proposito con quanto espresso dalla Santa Sede nel paragrafo 120 della Carta degli operatori sanitari pubblicata nel 1994 dal Pontificio Consiglio della Pastorale per gli operatori sanitari.\nIl paragrafo dice: «L’alimentazione e l’idratazione, anche artificialmente amministrate, rientrano tra le cure normali dovute sempre all’ammalato quando non risultino gravose per lui: la loro indebita sospensione può avere il significato di vera e propria eutanasia». Un’analoga posizione è stata assunta dal Comitato Nazionale per la Bioetica nel 2005 (L’alimentazione e l’idratazione dei pazienti in stato vegetativo permanente), secondo il quale non deve essere mai richiesta l’interruzione di quelle cure, sempre dovute, le quali garantiscono ciò che è necessario per vivere ad ogni individuo, come l’idratazione, l’alimentazione e la respirazione, «salva pur sempre la necessità di valutare se siano proporzionate, nel caso concreto, le modalità (ad esempio chirurgiche) d’intervento che risultino necessarie per attivarla».\nAncora una volta, spetta alla valutazione dei sanitari d’intesa con i familiari o con il fiduciario del paziente oppure con il collegio etico-sanitario graduare la «gravosità» di tali procedure e stabilire quando esse eventualmente rientrino nell’ambito dell’accanimento terapeutico.\n11. La sospensione della respirazione artificiale\nUn approfondito dibattito giuridico ed etico merita la problematica della sospensione della respirazione artificiale nei pazienti tanto in stato di incoscienza quanto in stato di coscienza. Solo la prima condizione clinica può essere messa in discussione nell’ambito della legge sulle dichiarazioni anticipate di volontà sui trattamenti sanitari che si applica quando il paziente è in stato di incapacità di intendere e di volere e in fin di vita.\nLa sospensione della respirazione artificiale in un paziente in condizioni terminali di vita, senza alcuna possibilità di miglioramento clinico e in stato di incapacità di intendere e di volere, sia che abbia o non espresso in precedenza la volontà di non essere sottoposto a respirazione artificiale, potrebbe essere attuata solo se si configura in una determinata condizione clinica, secondo parere unitario di un collegio etico-sanitario, come accanimento terapeutico.\nSe manca tale presupposto, la sospensione della respirazione artificiale rientra nella fattispecie della eutanasia passiva volontaria, vietata dalla nostra legislazione ordinaria e contraria alla nostra Carta Costituzionale. Peraltro, un forte impedimento alla sospensione della respirazione artificiale in un paziente con incapacità di intendere e di volere deriva dalla stessa legge che definisce il concetto di morte cerebrale e le sue procedure di accertamento e che autorizza la sospensione della respirazione artificiale solo se risultino documentati da una apposita commissione medico legale per l’accertamento della morte i criteri di certezza della perdita totale e definitiva dell’attività cerebrale.\nNon vi è tuttavia dubbio che la respirazione artificiale in un paziente terminale incapace ma che non presenta i criteri clinici-strumentali di morte cerebrale potrebbe comportare sofferenze avvertite dall’organismo. Al fine di evitare dubbi interpretativi ed evitare abusi od omissioni e con il rischio di incorrere nel reato di eutanasia sarebbe opportuno un atto legislativo specifico che autorizza nei malati terminali e in stato di incoscienza la sospensione della respirazione artificiale sempre che essa rientri nell’ambito dell’accanimento terapeutico, sulla base comunque di un parere espresso da un collegio etico-sanitario con il consenso dei familiari o di un fiduciario nominato dallo stesso paziente o da un giudice tutelare.\nUna problematica bioetica-giuridica differente dalla precedente è quella del paziente tetraplegico e in stato di piena coscienza la cui sopravvivenza dipende dalla respirazione artificiale, oltre che dalla idratazione e dalla nutrizione artificiali. Anche su questo aspetto il parere degli eticisti e dei giuristi è contrastante. Vi è chi ritiene legittimo il diritto del paziente al rifiuto della respirazione artificiale, essendo questa un trattamento sanitario e rientrando quindi nella regolamentazione del consenso informato che permette ad ogni persona l’accettazione o il rifiuto di cure anche salva vita, purché tali volontà siano espresse nella piena capacità di intendere e di volere.\nNon si vede d’altra parte la ragione per la quale un paziente lucido possa rifiutare la respirazione artificiale solo al momento iniziale della sua applicazione (che richiede peraltro obbligatoriamente il consenso informato) e non anche successivamente ed essere pertanto costretto a subirla continuativamente senza possibilità di revoca. Vi è invece chi ritiene che il medico che soddisfa l’istanza del paziente di arrestare la respirazione compia un reato di eutanasia e di aiuto al suicidio, considerando il venire incontro a tale istanza del paziente un atto contrario al principio costituzionale della indisponibilità della vita umana.\nA mio avviso, ciò che è giuridicamente determinante è la volontà della persona nel pieno delle sue capacità di intendere e di volere di accettare o rifiutare una procedura terapeutica – e la respirazione artificiale deve essere considerata tale – e non la “manualità” della esecuzione di tale atto il quale non può esser effettuato se non da interposta persona (personale sanitario) quando il paziente è tetraplegico o comunque impossibilitato all’uso degli arti superiori, meri strumenti meccanici fisiologici di esecuzione del pensiero, così come lo è il parlare.\nDeve pertanto prevalere, a mio giudizio, il principio che la decisione della sospensione della respirazione artificiale da parte di una persona con piene facoltà mentali rientra a pieno titolo nel diritto sancito dal comma secondo dell’art. 32 della Costituzione («Nessuno può essere obbligato ad un determinato trattamento sanitario se non per disposizione di legge. La legge non può in nessun modo violare i limiti posti dal rispetto della persona umana»), che consente alla persona di rifiutare cure ritenute dalla medesima persona dolorose, non tollerabili, angoscianti e non attenuabili con ogni altro rimedio.\nSono tre i requisiti irrinunciabili e ineludibili sui quali deve essere necessariamente basato il parere favorevole della Commissione etico-scientifica sull’istanza del paziente che richiede la sospensione di terapie vitali e tra esse la respirazione artificiale: 1) l’accertamento dello stato di piena capacità di intendere e di volere del paziente; 2) la convinzione che l’istanza del paziente non sia suggerita da una condizione solo momentanea di grave sconforto e depressione; 3) la mancanza di ogni elemento che osti contro le norme del nostro diritto positivo, le quali, come prima ricordato, vietano la disponibilità del proprio corpo in vita e puniscono l’omicidio, l’omicidio del consenziente, l’omissione di soccorso e l’aiuto al suicidio.\nL’apparente contrasto nel nostro ordinamento giuridico tra le norme che consentono il rifiuto dei singoli a trattamenti sanitari, quando essi non vanno contro l’interesse della collettività, e le norme che sanciscono l’indisponibilità del proprio corpo in vita da parte dell’individuo e da parte di altri, e di conseguenza il diritto di autodeterminazione (autoreferenziale e incompatibile con la logica relazionale intrinseca del diritto) a scegliere come e quando morire sulla base di parametri soggettivi, trova il suo punto di pacificazione nel diritto individuale a chiedere la sospensione di trattamenti sanitari quando questi siano riconosciuti “futili” e “gravosi” non dal richiedente ma da parte di una Commissione di esperti accreditata a concedere o negare la sospensione del trattamento sulla base dei sopraelencati requisiti indispensabili.\nAd una fattispecie diversa appartiene invece la condizione di un paziente in stato di incoscienza, in trattamento con respirazione artificiale e nutrizione parenterale sia che abbia o che non abbia sottoscritto un documento di dichiarazioni anticipate di volontà. In questi casi è la “futilità” e la “gravosità” delle cure che devono profilarsi come accanimento terapeutico che devono guidare il comportamento dei sanitari e dei rappresentanti legali del paziente in merito alla interruzione dei trattamenti sanitari.\nSarebbe, tuttavia, opportuna una normativa giuridica generale contro l’accanimento terapeutico di per se stesso, al fine di rendere uguale per tutti i cittadini, indipendentemente dall’avere o non essi dichiarato anticipatamente le proprie volontà anticipate, il comportamento dei medici nei confronti del malato terminale. Si eviterebbe così una legge sulle dichiarazioni anticipate di volontà che concretamente potrebbe incorrere nel rischio di divenire una legge “elitaria”, per persone acculturate, e non per tutti i cittadini, compresi quelli che non hanno un grado di cultura sufficientemente adeguato a formulare di propria spontanea volontà, in piena autonomia e consapevolezza e senza sollecitazione e tanto meno dettatura di medici o di chiunque altro, specifiche norme sui limiti del trattamento sanitario in fin di vita e in stato di incoscienza.\nRibadisco che l’intera complessa problematica sui limiti della applicazione della respirazione artificiale tanto nei pazienti terminali in stato di incapacità di intendere e di volere senza riguardo a dichiarazioni anticipate di volontà, quanto nei pazienti tetraplegici in stato di piena consapevolezza merita di essere specificamente oggetto di una profonda riflessione eticogiuridica e di provvedimenti legislativi ad hoc, ispirati soprattutto a principi di umanità e di pietà nonché conformi al dettato della nostra Carta Costituzionale.\nCerto esistono condizioni drammatiche come quelle delle paralisi ascendenti (sclerosi laterale amiotrofica, malattia del motoneurone, sindrome di Barrè, ecc.), nelle quali il paziente viene profondamente colpito nella sua dignità di persona, divenendo progressivamente totalmente incapace di provvedere autonomamente alla igiene personale, ai bisogni corporali, alla nutrizione e alla idratazione e, ad un certo punto della evoluzione peggiorativa della malattia, alla respirazione. In tali casi, come prima detto, il diritto al rifiuto alla respirazione artificiale espresso in piena lucidità, anche se attuato da altra persona per incapacità motoria del paziente, sembra rientrare legittimamente nella fattispecie giuridica della disciplina del consenso informato.\nTuttavia, si deve tener conto del fatto che una richiesta di tale portata da parte di un malato esprime uno stato di grave sconforto che potrebbe essere transitorio se adeguatamente lenito da un più attento sostegno psicologico, oltre che da una più intensa ed efficace assistenza sanitaria e infermieristica. Comunque, una decisione così grave che interrompe immediatamente la vita di un paziente, quale l’arresto della respirazione artificiale, non può essere lasciata ad un solo sanitario o ad una équipe medica, né meramente al libero arbitrio di un paziente, non sempre pienamente lucido e sempre profondamente depresso, ma deve coinvolgere, oltre i familiari e il fiduciario del paziente, un comitato etico-scientifico di alto profilo, il quale, prima di decidere, affronti in profondità tutti gli aspetti sanitari, etici, giuridici e psicologici nelle singole quanto mai diverse circostanze e dopo avere più volte interrogato il paziente.\n12. Conclusioni\nVorrei concludere queste brevi considerazioni etico-giuridiche sulle dichiarazioni anticipate di volontà sui trattamenti sanitari con due osservazioni. Nel nostro Paese ancora troppo poca attenzione è stata rivolta alla organizzazione della assistenza ai malati terminali. La soluzione degli Ospices, peraltro neppure diffusamente attuata, non è pienamente conforme alla nostra cultura. Molti sforzi e molti progressi devono essere fatti nel campo della assistenza domiciliare e ospedaliera ai malati in fase terminale, in quelli in stato vegetativo cronico, in quelli coscienti ma non autosufficienti e in quelli tetraplegici mantenuti in vita con respirazione artificiale e con nutrizione ed idratazione per via parenterale.\nMolto ancora si deve fare per il più largo impiego dei metodi di controllo del dolore e per tutto ciò che riguarda l’intervento dei medici, degli infermieri, degli assistenti sociali, dei care givers nell’offrire la migliore assistenza possibile ai malati in fase terminale e in stato cronico di non autosufficienza e ai loro congiunti.\nSarebbe necessario, prima di porre mano a provvedimenti legislativi, conoscere bene e mettere bene a fuoco tutti i problemi che in Italia riguardano la qualità dell’assistenza ai malati terminali e ai malati non autosufficienti cronici. Si tratta di conoscere la dimensione e la qualità della epidemiologia di queste categorie di pazienti, la quantità e la qualità di assistenza idonea a tali pazienti nelle strutture sanitarie pubbliche e accreditate e allo stesso domicilio dei pazienti; di provvedere alla formazione adeguata del personale addetto ai malati in fase terminale e a quelli non autosufficienti; di facilitare l’accesso ai luoghi di cura per trattamenti di alta specialità e di lunga durata ai pazienti non autosufficienti, senza sottrarre spazi, letti ed attività alle terapie intensive.\nSono tutti aspetti assistenziali e sociali che coinvolgono chi sta per morire e chi è in stato di non autosufficienza cronica, con la finalità di trasformare una malattia fatale o devastante in una fase serena della vita.\nSono problemi di cui una Nazione civile deve farsi carico prima di procedere alla emanazione di leggi che favoriscono l’interruzione dei trattamenti sanitari nei malati terminali o, come è avvenuto in alcuni Paesi, addirittura l’eutanasia e suoi surrogati. Ciò è tanto più importante quanto più è in forte aumento la popolazione anziana. Nei Paesi nordici, dove l’eutanasia è divenuta legge, incidono anche considerazioni di ordine economico finalizzate al risparmio di spesa sanitaria nelle persone che non sono più capaci di produrre.\nÈ tuttavia confortante e promettente il fatto che in Olanda, che è stato il primo Paese europeo ad introdurre nella sua legislazione l’eutanasia e nel 2002 il suicidio assistito, vi è stata una sensibile riduzione di chiamate per eutanasia (da 2.123 del 2000 a circa 1.600 nel 2005). Tale fenomeno è stato soprattutto attribuito al maggior ricorso alla sedazione terminale che annulla il dolore ed attenua lo stato di coscienza del malato e al maggior ricorso alle cure palliative.\nIn definitiva, sembra quanto mai opportuna una legge a tutela dei diritti e della dignità della persona in condizioni terminali di vita, rivolta specificamente ad evitare l’accanimento terapeutico. Tale disposizione legislativa deve tuttavia valere per tutti i cittadini, indipendentemente dall’avere o non espresso dichiarazioni anticipate di volontà sui trattamenti sanitari. Perciò è necessario che la legge non assuma un carattere “elitario”, volto alla difesa delle sole persone capaci di formulare appropriate dichiarazioni anticipate di volontà sui trattamenti terapeutici.\nLa definizione legislativa di accanimento terapeutico dovrebbe esplicitare il concetto di “futilità” delle cure senza peraltro scendere nel dettaglio sulla natura dei trattamenti sanitari da escludere, mentre la valutazione concreta della eventuale “futilità” dei trattamenti terapeutici dovrebbe essere affidata ad un collegio etico-sanitario che deve tenere conto delle volontà del paziente, purché non suicidarie, e interagire sempre con il “fiduciario” testamentario del paziente o con i suoi familiari. Per quanto riguarda invece la problematica della respirazione artificiale nei pazienti in stato vegetativo cronico o tetraplegici in stato di piena consapevolezza, essa dovrebbe essere trattata specificamente in altri provvedimenti legislativi.\nRibadisco, infine, la necessità che nel nostro Paese si faccia un’approfondita indagine epidemiologica e sociosanitaria sui bisogni assistenziali dei malati terminali e dei malati cronici in stato di grave non autosufficienza, estesa anche alle condizioni dei familiari. Tale indagine potrebbe costituire la premessa per provvedimenti legislativi di natura sanitaria e sociale rivolti al sostegno delle persone in condizioni terminali di vita e dei loro familiari.\n«Studium», Bimestrale di cultura fondato nel 1906, ISSN 0039-4130, anno 105° n. 3, maggio/giugno 2009, pp. 327-348.\nIllustrazione: Neil Gaiman - Chris Bachalo, “Death - The high cost of living”, DC Comics - Vertigo, marzo-maggio 1993."
  },
  {
    "objectID": "posts/pages/2016-02-15-il-largo-sguardo-deuropa-e-la-poesia-di-faraon-meteoses.html",
    "href": "posts/pages/2016-02-15-il-largo-sguardo-deuropa-e-la-poesia-di-faraon-meteoses.html",
    "title": "Il largo sguardo d’Europa e la poesia di Faraòn Meteosès",
    "section": "",
    "text": "• Fu concreata nell’embrione e nel Criterio/ della Temperie Contemporanee/ nell’impulso propulso dal Centro motorio del Verbo/ …nel sussulto poetico… • It was congenitally created in the embryo/ and in the Criterion of the Contemporary Climated/ in the impulse propulsed from the Engine of the World/ …in the poetical inspiration… • Elle fut con-créée dans l’embryon/ et dans l’impulse propulsé du Centre Moteur du Verbe/ …danse le sursaut poématique… • Gezeugt im Embryo, in Geiste/ der Ungewitter der Zeit/ im Propeller-Impulse des Wortbewegungszentrums/ …im Aufschrecken der Dichtkunst… • Fue concebida en el embrión y el Criterio/ de las Temperies Contemporáneas/ en el impulso propulsado por el Centro Motor del Verbo/ …en el sobresalto poemático…\nI primi quattro versi della poesia di Faraòn Meteoès (pseudonimo di Stefano Amorese) “Automotrice a voce per inchiostri acustici (poemetto quasi a motore)”, ai quali seguono le traduzioni di Deborah Ferrelli, Vivian Grace Chammah, Achim Seiffarth, Estefania Flores Acuna-Pilar Rodriguez Reina, sono parte del progetto di Largo Sguardo (Cavinato Editore International, Brescia 2014), un libro che raccoglie poesie dell’autore nelle 24 lingue dell’Unione europea e un DVD dove la recitazione dei versi si scandisce in 15 cortometraggi con video e musica. Tra i molti collaboratori di questa singolare opera, Angelo Fàvaro del Dipartimento di Studi Umanistici dell’Università di Roma II, di cui riportiamo la parte finale dell’introduzione.\nGià Voltaire aveva fiduciosamente proposto un’Europa letteraria cosmopolita, quando aveva affermato, nel noto Il secolo di Luigi XIV «Si è visto che una repubblica letteraria si era insensibilmente stabilita in Europa, nonostante le guerre, e nonostante le diversità di religione. Tutte le scienze, tutte le arti hanno così goduto di scambievoli aiuti; le accademie han creato tale repubblica. La letteratura ha unito l’Italia colla Russia, gl’inglesi, i tedeschi, i francesi andavano a studiare a Leida […] i i veri scienziati, in ogni ramo del sapere, hanno stretto i legami di quella grande società di degli spiriti, dappertutto diffusa, e dappertutto indipendente. Tale carteggio dura ancora ed è una delle consolazioni dei mali che l’ambizione e la politica procurano all’umanità.»\nVi è in motivo di gratitudine che dobbiamo alla Poesia e al Poetico: è quello di consentire d’entrare in un ritmo, che è il ritmo della vita, in un movimento che è il movimento imponderabile della presenza e dell’assenza, in uno spazio, che è lo spazio del sé e dell’alterità, ed è per questo motivo di gratitudine che la lirica è il modo e il genere cui si affida operosamente di condurre in porto il progetto compiuto d’una consapevolezza dell’identità e dell’alterità del cittadino dell’Unione europea.\nIl verso di Largo Sguardo è una direzione imponderabile, varia e variabile, è un cursus instabile e che corrisponde e deve corrispondere al vissuto delle esperienze, esigenze, valori, ideali di milioni di cittadini. Chiediamo che ci corrisponda e ci risponda, e ci venga incontro con la sua varia melodia e col ritmo modulato della parola poetica (nelle varie lingue), quando noi andiamo incontro a lui, nella prospettiva dell’uno e del molteplice, così è la poesia (le poesie-video), che segna un verso, che è anche e piuttosto un multiverso.\nL’Unione europea non è ancora una garanzia d’identità e molteplicità, così impegnata nel tentativo di definirsi e progettarsi e riconoscersi nella propria Costituzione, di gran lunga più elevata e consistente della stessa comunità che vi si dovrebbe riconoscere, ma in ciò viene in aiuto anche Largo Sguardo: la sua lirica perfettamente europea induce a pensare ed educare ai legami intrinseci ed estrinseci con la nostra storia e sensibilità comune e differente.\nDall’Ermes dell’omerico Inno viene inventata la lira, con il guscio di una tartaruga, il guscio del tartaro, completato con corde tratte dalle viscere d’un bue, ancora un’altra forma dell’interno, per diffondere all’esterno la musica e il canto, donata poi alla simmetria e alla ragione di Apollo e arpeggiata con l’aiuto della grazia e della perizia delle Muse, continua a insegnare al poeta europeo a cantare la frattura tra uomo e Dio, tra vita e morte e morte e vita, in un riandare dalla fede all’infedeltà, dal tradimento al sodalizio, non conflittuale ma in forma dialogica tra essere e non essere, divenire e stasi, unione e separazione, elementi che inducono ad una reale consapevolezza della civiltà europea.\n«Oggi Eurolandia sembra sia decisa/ a cancellare lo sguardo di Medusa./ Ma con quali scudi scintillanti credi/ si uccida chi pietrifica la preda?» così interroga Tony Harrison, nel suo Lo sguardo della Gorgone, i cittadini europei, credendo che si possa continuare a dare poesia anche dopo Auschwitz, dopo le guerre del golfo, i dittatori, ripartendo dall’Europa, dai suoi cittadini, dai suoi poeti! È tra gli estremi del locassimo e del cosmopolitismo che oggi si attua la sfida della creazione. È l’essere dopo e oltre, o prima, e comunque tra noi, ma anche l’essere in modi e forme imprevisti-imprevedibili l’irriducibile paradosso della Poesia e del Poetico che provocano ancora e sempre un Largo Sguardo, ci provocano a un Largo Sguardo.\n\n\n\nlargo_sguardo\n\n\n•\nAngelo Fàvaro, “L’orizzonte che non si valica: lo sguardo intorno”, da Faraòn Meteosès, “Largo Sguardo”, Cavinato Editore International, Brescia 2015.\nIllustrazione: Sceptre, “Europe Flags” - 2007."
  },
  {
    "objectID": "posts/pages/2017-05-20-frascati-goethe.html",
    "href": "posts/pages/2017-05-20-frascati-goethe.html",
    "title": "Ritorno a Frascati. La felicità del non più troppo giovane Goethe",
    "section": "",
    "text": "«Bisogna scrivere come si vive, in primo luogo per noi stessi, e allora si esiste anche per chi ci è affine.» (Johann Wolfgang von Goethe, Viaggio in Italia - Corrispondenza, Albano 5 ottobre 1787). Nel 1776 Goethe, due anni dopo il grande successo de I dolori del giovane Werther, entra al servizio del duca di Sassonia-Weimar-Eisenach, uno dei circa 300 staterelli assoluti in cui era divisa la Germania. Assume un titolo nobiliare e diventa consigliere ministeriale per gli affari militari, la viabilità, le miniere e la pubblica amministrazione, ed è sovrintendente ai musei. Dieci anni dopo, nel settembre 1786, non ne può più di uffici e corti, non sopporta minimamente i tedeschi, è stanco dei suoi amori, è stufo anche di scrivere. Ha trentasette anni, lo Sturm und Drang è finito da un pezzo, lontana la stagione di Jena. Del resto, «chi vive deve essere pronto ai mutamenti». Informa del suo volere il duca Carlo Augusto, di cui era già stato precettore. Parte senza dire niente a nessuno, monta in carrozza e dalle scomode strade tedesche muove verso le pessime strade italiane. In modo insolito ed esemplare, nel periodo in cui solitamente oggi come ieri si cerca di assestare la propria vita, il poeta rifiuta un posto fisso piuttosto prestigioso e si da’ alla macchia, prendendosi così cura della propria formazione artistica.\nNei due anni nei quali attraversa i paesi e gli stati della penisola usa preferibilmente il nome di Herr Philipp Möller, di mestiere pittore, godendo di insospettati vantaggi dalla condizione di «mezzo incognito». Passando per il Brennero, giunge sul lago di Garda e quindi a Verona, Vicenza, Venezia, Ferrara e Bologna; attraversa gli Appennini, sosta a Perugia, Assisi, Civita Castellana. Quindi, giunge finalmente a Roma, dove si ferma a lungo. Muove poi verso Napoli e la Sicilia, tornando successivamente a Roma per un secondo e più duraturo soggiorno, durante il quale risiede a cento passi da Piazza del Popolo in una casa sulla Via Lata (Via del Corso). Roma è apertamente considerata come la propria città, che lo coinvolge in un definitivo «risveglio pagano». Visita a più riprese i dintorni della capitale dello Stato della Chiesa_ (dal 13 al 16 novembre 1786, a metà giugno, dal 25 settembre al 27 ottobre, dall’11 al 13 dicembre del 1787): Frascati, Tivoli, Albano, Castel Gandolfo, Rocca di Papa, Ariccia, Genzano, Nemi, Marino, non trascorrendo in ogni località mai più di quindici giorni consecutivi. Nel frattempo, scrive Italienische Reise. I testi saranno pubblicati solo molti anni dopo, rielaborando più volte materiali in gran parte andati perduti; le testimonianze sono generalmente scanzonate, ricche di appunti personali sui suoi vastissimi campi d’interessi e lontane da attenzioni politiche, e più che descrivere il Paese espone le proprie impressioni. A Frascati soggiorna in un palazzo che in tempi meno felici ha ospitato anche la Casa del Fascio, uffici della pubblica sicurezza e strutture amministrative, in una strada che per un po’ si chiamò con il suo nome, ora percepibile a destra del palazzo sulla targa di Corso Italia. Il grande scrittore affrontò questo viaggio perché sentiva la necessità di_ «un nuovo sguardo sul mondo»: di un nuovo vedere.\nVedere in senso figurato significa “avere discernimento”: ciò è diverso dal vedere fisico, incapace di andare oltre ciò che guarda. Approfondendo l’etimologia, troviamo che in latino il perfetto del verbo _videor _assume spesso il significato di “so, conosco per esperienza diretta”; _videris, _chi sa, il sapiente, è quindi un testimone: uno “storico”, come indica l’espressione vistor. Goethe, che ha portato testimonianze decisive nella letteratura, si è proficuamente interessato anche di diritto, ottica, botanica, chimica e chimismi, architettura e quindi disegno: la sua formazione pittorica, fondamentale in questo viaggio, ispira gli scritti e i disegni tanto di paesaggio quanto di figura umana. E così come possiamo considerare tali disegni come i segni che il suo vedere ci ha consegnato al di là delle parole, possiamo anche immaginare esistano vedute che egli non ha mai raccontato o disegnato. Ci sono quindi pagine perdute che nessuno ha mai letto, storie scritte diversamente rimaste sospese tra una data e l’altra, capaci di mostrare spiragli diversi e insoliti su quanto già conosciuto. Possiamo così incontrare Goethe a Frascati, dove era vescovo il Cardinal Duca Enrico Benedetto Stuart, discendente dei re di Scozia, mentre ferve la vendemmia.\n1. Frascati, 10 ottobre 1787\nL’anno vero comincia da qui. Ottobre, i giorni della vendemmia; tutta la popolazione ne è coinvolta, associando nei campi la fatica al buon umore; l’odore delle uve pigiate si diffonde per ogni vicolo, impregnando l’aria di nuvole di moschini, vespe e calabroni. Curve dall’aurora le donne colgono i frutti dai vigneti, portati dagli uomini nei bigonci; presso l’imbrunire, i carri s’inerpicano con il loro carico lungo il ciottolato della via Tuscolana. Le uve, pigiate da piedi sapienti, vanno a farsi mosto nei pozzi ricavati nelle grotte di pietra sperone, scavati in ambienti sotterranei, che gli osti fanno cordialmente visitare agli ospiti più graditi.\nSono voluto tornare da solo in questa città, ripassare in questa locanda allegra, posta proprio accanto alla cattedrale, esattamente dall’altra parte rispetto a quella in cui ero solito risiedere. La locanda Campana è al piano terra del palazzo della famiglia Di Mattia, ha prezzi elevati ma offre buon trattamento; in quest’altra invece ci sono passavo volentieri durante le passeggiate cittadine. Ha un ambiente che concilia il pellegrino e lo fa ritrovare improvvisamente a casa. Buono il cibo, tipico della cucina romana, buono il vino nelle botti rimasto dall’annata precedente, buona la compagnia, schietta e allegra. E soprattutto, quella bella fanciulla, che stasera potrò incontrare. Così abile da farmi capire dove vedersi nel versare del vino in una caraffa.\nContemplo le forme della Porta Romana, realizzata a detta di alcuni dal Vignola, posta dinanzi alla rocca rinascimentale dove risiede il vescovo. Non si ha idea di quanto sia inadeguata ogni tradizione, scritta e orale, quando venga confrontata con un’impressione viva. Non si ha idea di quanto sia bello questo antico borgo, che si sviluppa al di sopra delle rovine della villa di Nerone. Nascere qui certo potrebbe portare altra impronta che quella di un posto minuto e caduco come Francoforte, buono giusto a covarci uccellini. E per quanto il legno della croce possa tradire quello degli alberi, qui è viva una contraddizione tra cristianesimo e paganesimo che riesce a non stridere e dalla quale nascono sempre nuovi germogli.\nDell’Italia amo soprattutto il carattere un po’ selvatico, eppure ricco di spirito. Il paese è colmo di bellezze naturali che compongono un paesaggio più vivido e affascinate di quello delle sue miserie politiche e umane. Degli intrallazzi d’Europa da sempre l’Italia è il cortile, ma è sin troppo facile parlar male di questo popolo: più difficile capirlo e districare gli intrecci che ne determinano di continuo il particolare fiorire. Così, fiorente è la loro vita, ancorata allo stato di natura seppur nel mezzo degli splendori e della solennità della religione e dell’arte.\nTale condizione ovviamente conduce, oltre alla bellezza della flora, pure a quella della fauna, soprattutto umana: essendo abbastanza pratico di uffici, archivi e titolati, non può sfuggirmi la peculiarità di certi personaggi. Una pratica diplomatica di un certo numero di anni mette a parte di molte conoscenze; la clandestinità scelta per questo viaggio mi offre però opportunità più interessanti, mettendo così i miei interlocutori in condizioni di parlare molto di sé, addentrandosi in dettagli preziosi per conoscere meglio questa terra.\nQui si sta nell’abbondanza e ci si può davvero spassarsela. Si vive come alle terme. Al mattino lavoro, ma il resto del giorno è meglio stare in compagnia. Sto imparando ad accettare gli altri e imparo di continuo da ognuno di loro. Ho conosciuto molti italiani in questo periodo: gente allegra con cui non ci si stanca mai. È comunque meglio vederli tutti insieme piuttosto che uno per volta. Del resto, mi piace trovarmi in mezzo a tante persone, mi è congeniale osservare in tale insieme carattere e comportamento, di me come degli altri: questo raccoglie, quest’altro dissipa, quello arranca, l’altro è baldanzoso. Non ho responsabilità e non debbo arrabbiarmi, se non quando qualcuno pretende che un proprio capriccio abbia valore universale.\nPurtroppo Tishbein, il mio ospite nella casa di Via Lata, non è così schietto come sembra dalle lettere. Raiffenstein è però un’ottima compagnia per le gite notturne e ci mettiamo a disegnare anche al buio. Mayer è tanto modesto quanto dotto, esperto delle più sottili sfumature dell’arte arcaica e di quella tarda. Le conversazioni con Moritz mi hanno permesso di precisare il mio sistema botanico. Kaiser lo vedrò presto a Roma, aggiungendo anche la musica al mio cenacolo. Angelika è sempre cortese e premurosa, lavora bene e da lei si possono apprendere un gran numero di cose, anche se il ritratto che mi sta facendo non mi somiglia molto. In questa aria purissima, vivo in un’eterna ebbrezza, altro non so. Sono come un pesce nell’acqua. Spero venga presto il tempo di portare ogni cosa a compimento.\nHo qui frequentato la scorsa primavera anche la villa dei principi Borghese, subentrati agli estinti Aldobrandini nei molti loro possedimenti e anche nel nome. La villa fu eretta in queste forme, adattando costruzioni dell’epoca classica, alla fine del ’500 da Clemente VIII per suo nipote il cardinale Pietro, avendo egli strappato Ferrara agli Estensi. Papi colmi d’ambizione, ricche ragazze decapitate e filosofi condannati al rogo coesistono con un gusto delizioso e sorprendente per il pagano e il meraviglioso, impresso nelle notevoli fontane e sculture del Maderno e dell’Olivieri che si integrano bellamente con il parco. La veduta che qui si gode permette di abbracciare in un colpo d’occhio una gran meraviglia di colline e pianure. Un paradiso.\nQui la massima autorità è rappresentata da cardinale Enrico Benedetto duca di York, vescovo tuscolano e ultimo discendente degli Stuart, re di Scozia e d’Inghilterra fino a quando quelle nazioni scelsero di essere governati da un parlamento e non da gente dalle pretese divine. Questo strano clerico sovrano è fratello di quel triste figuro che per la via Lata insiste nell’accampare la carnevalata delle sue pretese reali. Nato e cresciuto a Roma, il cardinal duca, così è chiamato il vescovo, duca dalla nascita e cardinale dall’età di ventidue anni, da cinque lustri abita in questo castelletto, nel quale ha eretto quella torretta in stile scozzese che ora sto guardando. Dispensa attività di mecenate ed è chiamato maestà dalla cittadinanza. Sembrerebbe molto popolare e ci sono storie interessanti sul suo conto.\nAd ogni modo, è un anno che sono in Italia, e sono felice di vedere principi e corti soltanto in lontananza. Dopo aver ricoperto cariche con un’attitudine tutta tedesca, ora contemplo come fossi un uomo dell’età classica le forme delle mie care e amate piante e raccolgo come posso l’antico e vasto insegnamento di questi luoghi. Nel mentre, mi accompagna la stesura delle storie della piccola donna greca e dello studente di teatro, che prima o poi prenderanno piena forma.\nSoprattutto, disegno. Per agire e dare alla pagina qualcosa di più vivido delle parole, spesso troppo legate a bocche e orecchi mute e sordi, per meglio rispondere a quell’impulso alla forma che sento nella natura e nell’arte frequento i maestri del settore: sono un pittore. L’esercizio del disegno e lo studio dell’arte giovano alla mia creatività poetica, piuttosto che ostacolarla. La vera vita è il lavoro. Il procedere nel lungo il cammino dell’arte. Ed è davvero felice scoprire quanto possa essere infinito il mondo quando si decide di attenersi al finito!\nRoma e dintorni sono colmi di spunti e occasioni, in un paesaggio così ricco e vario che le lontananze si perdono. Ho già fatto delle seppia a matita e penna della Villa Aldobrandini di Frascati e altre vedute dei laghi di Albano e Nemi, dei borghi di Ariccia e Monte Porcio, della splendida Abbazia di Grottaferrata, che alcuni dicono dice sorga sulla villa di Cicerone e che custodisce memorie del lontano mondo bizantino e dei papi tuscolani medievali. E dopo aver trasfigurato il paesaggio meridionale sull’esempio di Claudio di Lorena, mi sto dedicando allo studio della figura umana. È molto bello stare qui. Davvero posso dire che è come se ci fossi sempre stato.\nE penso a quella bella Velia, che spero scacci via la delusione di Maddalena, la milanese promessa sposa conosciuta a Castel Gandolfo a casa del pittore Jenkins: andrà a nozze con il figlio di un incisore, e che il suo dio l’abbia in gloria. Certo, la pittura mi sta facendo trascurare le amate donne e non ho in realtà molta voglia di farmi coinvolgere: sono troppo concentrato, e non so proprio se tale evenienza sia lodevole, oppure da biasimare. Certo Velia è graziosa anche da ritrarre, saprà darmi stimoli per profili e labbra; inoltre, la sua educazione non è né trascurata, né timorosa. Poi, il solo immaginarla mi suscita l’inno al dio Amore che fa volare i cazzi incontro alla fanciulla che passeggia.\n2. Per esperienza diretta\n\n\n\ngoethe-profili_e_labbra_matita_e_penna_marrone_dicembre_1787\n\n\n\nVoi siete un gran signore, e una persona di spirito.\nE voi siete molto graziosa e piacente, di buon carattere e intelligenza. Grato di avere la vostra compagnia.\nDi tedeschi qui ne abbiamo sempre visti tanti, ma voi siete diverso.\nSono molto tedesco, in realtà, seppure non lo sia sembrato neppure al mio nascere. Forse ho imparato ad esserlo anche da mio padre, che venne in Italia già prima di me.\nSapete, parlano tutti di voi, dicono che sappiate tutto.\nConosco ogni scienza, tranne quelle che portano il pane. Ad ogni modo, tutto non lo so neppure io, e quello che dicono tutti è spesso discutibile.\nEbbene, questo è quanto: nei pochi giorni che siete stato qui, avete conquistato tutti quelli che vi hanno conosciuto. Donne e bambini sembrano adorarvi. E ci sono persone non da poco convinte che conosciate tutto il mondo e vi intendiate di scienze di ogni tipo…\nPosso a voi dire che ho in qualche modo ho dato forma nei miei scritti a personaggi cosiffatti: eppure, loro  non sono io, anche se certo parlo della vita mia. Già sono stato uomo di corte e prima ancora uomo di mondo. Ma ora, per rispetto del mio pensiero e del mio sentire, voglio conoscere meglio questo mondo, camminandovi semplicemente come uomo. Mi sono dedicato alle lettere, ma anche alla scienza, e voglio essere pittore.\nNon facciate troppo il complicato o il modesto: ambedue le cose vi sminuiscono. Per quanto mi riguarda, siete un bell’uomo e ciò mi aggrada. E prima di raccontarmi ancora della storia della vita vostra, che già suppongo interessante, vorrei parlarvi di un’altra storia, alla quale avevamo già accennato. Ho parlato anche con la sora Isolina, la nonna della cugina di mia zia, che conosce molte persone altolocate e tante cose le ricorda bene.\nPotrà essere interessante per meglio comprendere cosa si nasconde in questo paradiso. L’opinione di chi ha sensata esperienza è sempre preziosa, conoscere uomini e paesi è conoscere il proprio cuore.\nE così dovrebbe essere. Lei il cardinal duca lo conosce da tempo, praticamente l’ha visto nascere: è nato a Roma. Lei era una signora, c’aveva la terra. Poi il fratello gliela se l’è mangiata, però era lei che sapeva fare i conti e teneva i contatti con tutti i signori veri.\nMi sembra storia comune e ricorrente, della quale nessuno ha mai piena partita. Forse altre restituzioni verranno: forse, ci giungerà proprio grazie alle sventure un animo più sereno. A volte, c’è grandezza proprio nella rassegnazione. E cosa racconta del duca la nonna?\nNon è la nonna. È la nonna della cugina…\nVa bene, mia cara. A volte, i discorsi vanno oltre le parole con cui si esprimono… E cosa sa dire la sora Isolina del cardinal duca e della sua corte?\nChe è un gran signore. Un inglese, però bravo e buon cristiano. Il padre era un re, seppur non ha mai regnato. La madre era polacca, nipote del principe che cacciò i Turchi da Vienna, un nome che non ricordo. Sono protetti dal papa, sono gente benedetta.\nSobieski, il nome della principessa madre è Sobieski. L’ultimo degli Stuart a regnare è stato Giacomo II di Inghilterra e VII di Scozia. Tutto questo accadde ormai un po’ di tempo fa. Devo dire che, pur se la conosco, la storia non mi entusiasma così come la natura. Va più o meno così: per tradizione i re li si considera benedetti, poi per convenzione li si maledice. In maniera simile, ovunque e particolarmente in questo Paese, gli stranieri sono tenuti in grande considerazione: non soltanto io e gli altri pellegrini, ma anche i titolati come lo Stuart, e questo nonostante forse ora non vi piacciano tanto gli inglesi. Come tra tutti gli uomini, tra loro ne ho conosciuti di buoni e di cattivi. Lui, nella fattispecie è peraltro anche scozzese, certo cattolico e non presbiteriano o di qualche altra confessione protestante. Ad ogni modo, sembrerebbe un buon amministratore. Ho però notato in lui una certa rigidità, una certa arroganza: è davvero persona perbene?\nTiene tutto con grande cura, e da più di venticinque anni. Io non ero ancora nata quando lui è arrivato e mi ha battezzato proprio lui, e in tanti ancora parlano delle feste e i fuochi che ci furono. Ha riempito la città di doni e di cose belle. Ha fatto ospedali e orfanotrofi, è l’amico dei poveri. Ha aggiustato il castelletto episcopale, che era crollato il tetto e c’era pure scappato il morto. Ha rimesso in piedi la scuola della disciolta Compagnia di Gesù, che prima non ci andava nessuno pure se Sant’Ignazio era passato proprio di qui, e ha disposto anche una grande biblioteca, che occorre credo che visitiate. Nel convento di Santa Domitilla ha posto una strana e venerata pittura di Nostro Signore, davvero impressionante. So che siete luterano, ma forse anche voi avete fede…\nVado poco in Chiesa, non mi comunico mai, prego raramente: non sono abbastanza simulatore per farlo. Il Papa mi piace come uomo di spettacolo. Eppure, esiste un divino e un vero, che mai appare immediatamente e dobbiamo in qualche modo indovinare. E forse, sapremo davvero meritarci una vita futura laddove la nostra morte riuscirà a sembrarci inconcepibile… Comunque, non divaghiamo troppo: mi racconti ancora qualcosa di questo posto che forse mai più vedrò, mia bella signora.\nCome dice bene lei, sua maestà è perbene ma arrogante, è tiranno e sospettoso, vuole che tutti ci si comporti secondo morale, anche se lui fa ciò che gli pare. Ha amici strani, gli piacciono gli uomini, questo lo sanno in molti. Suo padre non voleva, ma dopo che questi è morto s’è sfogato. Prima vi fu monsignor Lercari, che il padre tentò di allontanare, e dopo monsignor Cesarini, che da anni stanno sempre insieme. Sembrano una coppietta, tutta sorrisetti, moine e carinerie. Ma tutto il palazzo vescovile pullula di giovinotti. E due anni fa, quando ci fu il processo ai sodomiti, uno pure travestito, che convivevano qui al paese, è stato clemente, anche se con una punta di severità. Qualcuno ci scherza, dice “il cardinal duca che nel culo c’ha una buca.” Questione di gusti, mica uno è cattiva persona per questo. E tenetevelo buono: può farvi lavorare.\nOgnuno ha i suoi gusti e si è cattive persone certamente per altro. E per il momento ne ho abbastanza di duchi e di principi. Se ho tempo vedrò certamente questa strana pittura che dite, solo per curiosità tecnica; non amo l’arte sacra, l’arte è un fenomeno naturale, già è sacra per conto suo. Il genio artistico lavora come la natura, laddove ne sia capace. E credo che questa biblioteca contenga codici interessanti e meriti una visita. Sono però troppo coinvolto dalle tinte di straordinaria bellezza del paesaggio. Anche in questa notte, la meraviglia di certe forme mi porta immenso godimento. Spero soltanto di fare in tempo a vedere le tante cose belle che qui custodite anche grazie a questo munifico cardinale. E, al riguardo, sono curioso di sapere quanti regnanti stranieri vengono qui, a cercare questo re di Frascati. So che voi sapete, siete sveglia e di buona famiglia.\nSo leggere, seppur solo nella mia lingua, ma capisco sempre chi ho di fronte, e so scrivere, anche belle lettere d’amore. Cercherò ora di mettere insieme le varie faccende di cui sono giunta a sapere, cose che mi hanno detto pure conoscenze mie speciali, addentro agli affari della Chiesa. Quest’altri forestieri li ho conosciuti tutti, sono venuti qua e abbiamo passato un po’ di tempo insieme. Tutti a bravi a divertirsi: ma purtroppo il giorno non finisce a tavola. Qui purtroppo potrebbe essere tutto molto felice, eppure spesso è sin troppo triste: da noi ogni infamia è lecita purché sia nascosta, ogni virtù è ammirata solo se superficiale. Scusatemi, ma so che a voi posso parlare come sento, si vede che avete altra mentalità.\nPrego, mia signora, continui. È lo starsi ad ascoltare che aiuta a rendere la notte inquieta una cara metà della vita.\nGrazie a voi. Da quanto so Carlo, il fratello del cardinal duca, è stato lasciato dalla sua giovane e bella moglie per un signore che credo faccia il vostro stesso mestiere, mi sembra si chiami Vittorio Spumanti, oppure conte Asti. Un tipo piemontese ed esuberante, che fa una gran caciara: ha preso in giro tutti stando qui a mangiare e bere con la fedifraga, che quando il cardinal duca l’ha scoperto il tipo ha beccato pure una condanna a morte. Il principe Carlo invece s’è dato al vizio, frequenta donnacce e gentaccia, beve e s’ubriaca tutte le sere. Ora però s’è fissato un’altra volta di rimettere le mani sul trono e ha ripreso i contatti con il fratello dopo che non si parlavano da più di vent’anni. Già da tempo girano attorno a sua maestà il cardinal duca tutti i più grandi signori d’Europa, soprattutto spagnoli e francesi, i più devoti, e anche massoni e altri tipi strani, che sembrano tutti dei becchini. E che la città si è riempita di tirapiedi, mimetizzati nella diplomazia, già da anni. Questo crea un disordine nascosto, in cui nessuno sa più prendere decisioni e gli stolti spesso se ne approfittano.\nSembra che altrove si stiano preparando tempi rivoluzionari…\nAltrove è altrove. Qui ancora non si mai è visto nulla di rivoluzionario, e comunque ad approfittarsene si è capaci già nel piccolo: vedi il mozzo di carrozza Gigi il Moretto, che fa pure gli incidenti con le principesse per correre e compiacere il suo padrone. E tanti sono quelli che ambiscono fuori misura per poi risentirsene: come quel pazzo di Merolli, che è pure zoppo, il quale cinque anni fa ha fatto l’attentato a sua maestà perché non era diventato capo delle guardie, e voleva pure dare fuoco al paese. E se è pur vero che il nostro vescovo è puntiglioso, pure lui si fa usare come soltanto i potenti sanno fare. Succede quindi che le buone teste saltano e altre più vuote ne prendono il posto. Ne ha risentito appunto pure la sora Isolina, come le accennavo. Non so se mai trionferà giustizia su questa terra. Strano pensare come i malintenzionati si nascondono spesso fra le persone perbene, che distinguerli non sono mica tutti capaci.\nMia deliziosa signora, tutto ciò di cui mi parla porta conferma di quanto di peggio la storia degli uomini di continuo almanacca: ma sempre le idee che vediamo prender forma nella natura possono consolarci, ed è ciò a insegnarci a distinguere e a congiungere. Conosco la cognata di colui che chiamate sua maestà. La contessa Stollberg è una bella donna, dal raro abbinamento di occhi neri e capelli biondi, e dall’ancor più prezioso accostamento di spirito e intelligenza. Ha certamente una buona influenza su quell’incostante dell’Alfieri. Ma mi chiedo: qual è l’eredità del duca? E a chi andrà?\nNessuno l’ha capito bene. Se il trono di Scozia e Inghilterra è ancora rivendicato dal fratello, sembra che ormai il Santo Padre abbia mutato parere e veda di buon occhio i nuovi sovrani di quel paese. Le cose sono sempre strane e difficili quando ci sono di mezzo storie di sangue reale. E c’entrerebbe qualcosa anche una dote, una coppa, forse un lenzuolo: quello che le dicevo, con l’immagine impressa del corpo morto di Nostro Signore. Comunque, se va storta al fratello, toccherebbe proprio a sua maestà a regnare. Come e su cosa però non si sa. E dopo di lui, su quello che resta, saranno pronti a rivendicare altri parenti, oppure i parenti dei parenti. Chissà se vorranno regnare anche su Frascati: certe volte pare che qua vogliono comandare tutti …\nAndiamo a mangiare qualcosa?\nSi ma andiamo in un altro posto, non dai miei.\n\n3. Epilogo provvisorio\nL’anno successivo al suo soggiorno presso il piccolo regno retto dall’ultimo esponente di una dinastia in dissoluzione, Goethe tornava a Weimar per restarvi altri quattro anni, accolto piuttosto freddamente; la sua avventura italiana e la poesia d’amore classica gli ispirano le Römische Elegien(1790), che suscitarono scandalo per i loro aspetti erotici. Il Santuario di Santa Flavia Domitilla di Frascati, la cui prima pietra fu posta dal 1611, venne demolito nel 1912; all’epoca vi era custodita una copia dipinta della Sindone realizzata nel 1677, dal 1908 custodita al convento di Santa Margherita presso le monache Agostiniane di Bevagna, Perugia. Nessuno Stuart è mai tornato nel Regno Unito e i Giacobiti sono ancora convinti che l’intromissione del parlamento in merito alla successione sia stata illegale; dopo la morte di Carlo Edoardo ed Enrico Benedetto, la pretesa al trono venne raccolta dalla famiglie Savoia, Asburgo-Lorena, Wittelsbach, per esaurirsi quindi nel 1908. Piazza San Rocco è cambiata, ma è ancora bella. E nuove testimonianze sono sempre da portare.\n•\n_I dati relativi alla figura del cardinal duca sono tratti da: Mario Bindelli, “Enrico Stuart Cardinale Duca di York”, Amici di Frascati 1982. Notizie relative alla copia della Sindone custodita a Frascati sono state pubblicate da Roberto Eroli su «_Quaderni Tuscolani» 11.2000. Le parole usate in questa mia interpretazione di Goethe sono in gran parte le sue.__\n•\nImmagini: Johann W. Goethe, “Veduta della Villa Aldobrandini di Frascati”, 1786; “Profili e labbra”, 1787."
  },
  {
    "objectID": "posts/pages/2016-12-21-theory-filosofia-low-cost.html",
    "href": "posts/pages/2016-12-21-theory-filosofia-low-cost.html",
    "title": "La “Theory”: una filosofia sintetica low cost",
    "section": "",
    "text": "Il radicalismo di maniera e la falsa anarchia rappresentano ormai il nuovo conformismo e, nonostante la loro inafferrabile e proteiforme imbecillità, hanno a supporto addirittura uno straccio di teoria: anzi, hanno dalla loro proprio quella macedonia di mezze idee rubacchiate qua e là e applicabile un po’ a tutto che viene definita “Theory” e che pretende di essere filosofia laddove invece ne rappresenta la negazione. Ne parla Barbara Carnevali, insegnante di Estetica e Filosofia sociale a Parigi e autrice de __Le apparenze sociali. Una filosofia del prestigio (Il Mulino, Bologna 2012).\nUn simulacro di filosofia, la Theory, si aggira per i dipartimenti del mondo intero. Non stiamo parlando dell’opera di un autore particolare, dal momento che molti acclamati theorist sono pensatori a tutti gli effetti, e nemmeno dell’autorevole scuola filosofica che ha rivendicato l’appellativo di Teoria Critica; ma di quella specie di scolastica postmoderna nota a chiunque insegni una materia umanistica all’università: un amalgama di idee e formule di varia provenienza disciplinare (prevalentemente filosofia, psicanalisi e sociologia), estratte da un canone di autori disparati ma accumunabili in una generica postura radicale (Marx, Nietzsche, Lacan, Foucault, Deleuze, Bourdieu, Agamben, Said, Spivak, Butler, Žižek, l’onnipresente Benjamin, l’uscente Derrida, la new entry Latour…), fuse in un solo crogiolo e ridotte a un’agenda tematica angusta: il potere, il bios, il genere, il desiderio e il godimento, il soggetto e le moltitudini, la coppia dominanti-dominati, il capitale e lo spettacolo, etc.\nChe sia chiaro da subito. L’obiettivo polemico di quest’articolo non è un autore, un libro e nemmeno una specifica corrente teorica. È una modalità di pensiero, una scolastica, appunto, che nel corso degli ultimi decenni si è declinata in combinatorie variabili conservando una forma costante. A partire dagli anni Sessanta e Settanta, la Theory _ha attraversato diverse fasi, dall’originaria sintesi di marxismo e psicanalisi, al mix di decostruzione, heideggerismo, _cultural e post-colonial studies, fino alle metamorfosi più recenti, nutrite di foucaultismo, gender e queer studies, biopolitica e lacanismo [1] . L’invenzione recente di un’«Italian Theory», come la Nottola di Minerva, ha segnato il passaggio in cui questo processo, prima latente e ricostruibile solo a posteriori, non solo è venuto alla luce – il disvelamento si è compiuto nell’intelligente libro di François Cusset [2] – ma è diventato addirittura programmatico.\nOltre che per la sua natura di bricolage di seconda mano, la Theory si riconosce e definisce pragmaticamente, per l’uso che ne viene fatto. A coltivarla è chi, spesso a partire da settori disciplinari attigui alla filosofia, come la letteratura comparata, la teoria e critica dell’arte, gli studi culturali, cerca di giustificare le proprie ricerche all’interno di un quadro problematico più vasto del settore di specializzazione, e più “impegnato”, cioè rivolto a una considerazione critica del presente.\nGli insegnanti di estetica, ad esempio, si sono accorti da tempo che esiste una tipologia di studente che non viene a lezione per esaminare un problema, appropriarsi di un ragionamento filosofico o leggere approfonditamente un classico, ma per conquistare pezze di appoggio per il commento di un testo letterario o di un film (se non addirittura per la creazione in proprio di un’opera d’arte [3]); può capitare che questi studenti protestino se il seminario non produce prontamente “teorie” spendibili, o se mette in dubbio il valore di quelle in voga.\nA differenza infatti della filosofia, che ha tempi lunghi e frustranti, e che di rado approda a qualche confortante certezza, la Theory è rapida, vorace e tranciante – e anche per questo funziona bene come lingua comune e terreno di aggregazione transdisciplinare. La sua dimensione ideale è quella del “reader”, il libro fatto per citare libri che non si sono letti, e in cui l’aspirante teorico digiuno di filosofia, che non ha mai scorso una pagina di Platone o di Hegel, e tantomeno intende farlo, può trovare una silloge di idee prêt-à-porter con cui imbottire paper universitari velocemente e superficialmente.\nUn altro uso pragmatico della Theory permette di circoscrivere un secondo tipo di pubblico, la comunità politica che rilegge selettivamente i classici della storia della filosofia per aggiornare la vecchia agenda politica del marxismo. L’intenzione con cui questa categoria di lettori radicalizza tempi e modi della filosofia politica è ovviamente molto diversa, e del tutto rispettabile, ma l’effetto sul piano della formazione di una scolastica di pensiero è purtroppo simile: lo mostrano la corrente che si definisce biopolitica e quella del neo-spinozismo radicale, due esempi attuali di come la Theory militante tenda a confluire facilmente in quella prodotta in ambito accademico (e viceversa).\nDa entrambi i punti di vista, la produzione teorica nostrana sotto le etichette di «Italian Theory» e di «Italian Thought» sembra incarnare un’abile mossa di anticipo: dal momento che Spinoza è entrato nel canone dei theorist, perché non Dante, Machiavelli, o persino Leopardi e Leonardo da Vinci?, che vengono così proposti come prodotti da esportazione teorica nazionale in versioni interpretate ad hoc. Il rischio di questi ritratti preconfezionati è che evitano al lettore la fatica di farsi domande fondamentali – ad esempio se il Principe non presenti tratti un po’ autoritari, o se dall’Etica di Spinoza e dallo Zibaldone di Leopardi non spuntino idee sulla natura e sulla vita umana difficilmente conciliabili con la critica del biopotere. Queste sono domande da filosofi, o, più precisamente, da chi legge i testi con spirito filosofico. Ed è proprio questo genere di questioni che la Theory permette di aggirare.\nVorrei che queste prime considerazioni fossero accolte alla luce di altre precisazioni importanti. La prima riguarda le cause del dilagare della Theory, problema che mette in questione l’ethos del lavoro intellettuale e della ricerca di verità – si perdoni la formula altisonante ma inaggirabile –, su cui torneremo in chiusura; ma che non può limitarsi a una polemica moralistica contro chi si accontenta di una cultura teorica scadente o la produce per opportunismo, interesse commerciale o semplice desiderio di riconoscimento.\nIl fatto è che, come esistono gli habitus filosofici e le relative pratiche distintive (e non c’è differenza, in questo senso, tra la postura radicaleggiante del theorist e quella scientista del tipo “analitico”) così esistono anche le mode filosofiche, a cui è sempre così difficile sottrarsi a titolo personale che diventa antipatico e ipocrita denunciarle negli altri: con l’aggravante che, come ammoniva già Georg Simmel, mentre siamo disposti ad ammettere la nostra sudditanza nei confronti della moda in dimensioni futili come l’abbigliamento, quando si tratta dei valori seri della religione, della scienza, della politica e della filosofia, tutte sfere in cui dovrebbero imporsi considerazioni “oggettive” e non sociali, prevale comprensibilmente un atteggiamento di diniego o di rimozione.\nPer ammettere di aver accolto una teoria solo per seguire un trend o per compiacere certe categorie di lettori e vendere libri bisognerebbe essere del tutto ingenui o del tutto cinici. In ogni caso, sono questioni di coscienza individuale, che attraversano la storia del pensiero almeno dai tempi del conflitto tra Socrate e i sofisti, e che non dicono nulla di significativo sull’attualità.\nPiù interessante è invece chiedersi cosa, nel successo contemporaneo della Theory, rimandi alla grammatica storica della società in cui viviamo. Era inevitabile che anche la filosofia, il sapere elitario per eccellenza, vivesse secondo modalità proprie il processo di livellamento che nell’ultimo secolo hanno subito tutte le altre forme culturali. La Theory, probabilmente, non è altro che una delle incarnazioni possibili del midcult filosofico, una volgarizzazione della filosofia a misura di un pubblico medio, e delle sue, per molti versi legittime, aspettative e richieste.\nMa se questo rischio è sempre implicito in ogni produzione culturale, e destinato fatalmente ad aumentare in proporzione ai processi di democratizzazione della cultura, l’aspetto in cui sembra consistere la specificità dei nostri tempi è il salto tra quella che, in passato, era una lettura e reinterpretazione creativa, spregiudicata, imprevedibile, politica, di dottrine filosofiche nella forma di Theory, e l’odierna produzione a tavolino, che palesemente sconfina nell’operazione di marketing.\nAbbozzando un’analisi sulla scia di Cusset, che ha ricostruito la storia della ricezione negli Stati Uniti della generazione classica di Foucault, Derrida, Deleuze, si potrebbe arrischiare un’ipotesi sempre a partire dall’esempio della biopolitica e del neo-spinozismo: mentre le teorie di Foucault, di Toni Negri, di Agamben, erano il prodotto di un originale percorso teorico, e almeno in un primo momento sono state assorbite dalla Theory con parziale indipendenza dalla strategia di posizionamento degli autori all’interno del campo culturale, si ha l’impressione che la nuova generazione scriva i propri libri in funzione di una tipologia di consumatore americano, e, per effetto di ritorno, del pubblico europeo che sempre più somiglia a quello americano.\nLa pratica degli inviti e delle visiting _di filosofi europei nei dipartimenti statunitensi di _comparative literature è stata certamente decisiva, e a sua volta dipende da quello che va considerato il peccato originale a livello delle istituzioni: l’espulsione del pensiero continentale dai dipartimenti anglo-americani di filosofia analitica, che ha relegato lo studio del canone filosofico occidentale in quelli di letteratura e di studi culturali.\nLa conseguenza di questo _détournement _letterario della tradizione filosofica è stata ambivalente: uscendo dalla clausura dello specialismo, l’interpretazione dei testi e delle dottrine filosofiche ha riguadagnato in richieste di significato e in ambizione critica quello che ha perso in solidità e in forza argomentativa. Alla rinuncia alla ricerca del senso e della totalità spesso proclamata dal lato analitico, si è risposto in chiave continentale con la produzione di sintesi superficiali e affrettate – una definizione ironica della _Theory _potrebbe essere quella di “filosofia sintetica low cost”. Con il risultato di produrre l’esatta reincarnazione postmoderna dell’antinomia tra specialisti senz’anima e profeti della cattedra che paventava Max Weber all’inizio del secolo scorso.\nIl che introduce un’altra precisazione. Suggerendo che la Theory sia una sorta di pseudo-filosofia per non filosofi, non intendo sollevare una polemica snobistica contro gli usi extra-disciplinari della filosofia e tantomeno una difesa della corporazione professionale. La “filosofia”, come la intendo, non è una disciplina accademica, non richiede diplomi e nemmeno una formazione specifica, ma è un modo di pensare non scolastico e anticonvenzionale. La letteratura e l’arte ne sono parte integrante, al punto che non esito a definire Proust più “filosofo” di tanti autori che figurano nei manuali di filosofia, come di tanti theorist.\nAllo stesso tempo, i tentativi di difesa delle frontiere disciplinari mi sembrano pericolosi e anodini: la filosofia universitaria è sempre più afflitta dai limiti che Schopenhauer e Nietzsche avevano denunciato ormai quasi due secoli fa, e avrebbe tutto da guadagnare da una fuga dai dipartimenti come da un dialogo aperto con le altre forme del sapere.\nQuesto dialogo, per dirla ancora con Simmel (uno dei pensatori che hanno praticato con successo l’ibridazione tra le varie forme del sapere senza mai rinunciare alla spregiudicatezza mentale) non solo rimedierebbe alla tragedia di una cultura frammentaria e parcellizzata, sempre più autonoma e distante da quel mondo vitale che l’ha prodotta per rispondere ai propri bisogni, e che solo può restituirle una direzione e un fine; ma compirebbe anche l’irrinunciabile vocazione della filosofia nell’epoca della specializzazione scientifica, ossia la capacità di conservare memoria e nostalgia della totalità.\nCerto, di questo bisogno di filosofia come ricerca di senso e come aspirazione al tutto sono sintomi proprio le esigenze complementari dello studente di materie umanistiche, e del militante politico, che con ragione ricercano nel “gesto teorico” la stessa cosa: un modo per riavvicinare la cultura alla vita, per costringere il pensiero a ricominciare a rispondere alle domande di significato e di giustizia. Se dunque non c’è nulla di sbagliato nel riproporre quell’attitudine generalista di cui nessuna disciplina, nessun campo di studio e conoscenza può fare a meno, dove sta l’errore? Il passo falso è nel sostituire l’unico gesto teorico veramente radicale, quello filosofico, con il suo scimmiottamento.\nLa debolezza principale della Theory, infatti, è la perdita di tutti gli attribuiti specifici che hanno fatto la grandezza e la potenza critica della filosofia nelle sue diverse scuole e tradizioni: non ha il rigore, la chiarezza, la solidità definitoria e argomentativa che definisce la pratica dal punto di vista formale; non sa porre domande davvero originali e spiazzanti, e non ha né la voglia né la pazienza di andare a fondo di una questione, perché antepone sempre risposte veloci e pronte all’uso alla fatica del dubbio e del concetto; e ancora – forse il suo limite più imperdonabile – non conosce il gusto di una spassionata ricerca della verità: invece di interrogarsi sulle cose ricercando quella che Marx, seguendo Aristotele, chiamava la «logica specifica dell’oggetto specifico», la _Theory _compie il gesto inverso: schiaccia la specificità del suo oggetto sulle solite, risapute “teorie”.\nRestringendo a priori il campo del pensabile e del dicibile (l’essenza della scolastica consiste nell’incapacità di immaginare oltre l’orizzonte del già noto) non solo non oltrepassa la doxa, ma ne produce una di secondo livello. Malgrado la sua proclamata intenzione critica, e anzi, forse proprio per effetto di un desiderio di posizionamento eccentrico e di totalizzazione frettolosa, la sua verità è sempre pre-giudicata, vicina al noto, subliminalmente ideologica: da cui il paradosso di un gesto “radical” che diventa prevedibilmente conformistico. Si sa già come un libro di Theory andrà a finire prima di aprirlo; ed è proprio questo senso di riconoscimento, di conferma morale delle proprie certezze e delle proprie migliori intenzioni, che garantisce il successo della pseudo-teoria. La Theory ci fa sentire a casa nella nostra falsa buona coscienza.\nOra, chi almeno una volta nella vita ha fatto l’esperienza di leggere un libro di filosofia, anche e soprattutto con un interesse non professionale, sa che si tratta di un esercizio tutt’altro che rassicurante ed edificante. Le teorie di Kant, di Nietzsche, di Wittgenstein, non ci fanno sentire a casa, ma perturbano. E ciò che disturba è proprio il crollo, davanti alla nuda e inquietante verità, delle sicurezze intellettuali e morali, di ciò che si vorrebbe fosse vero o che si è sempre ritenuto tale, di ciò che ci permetterebbe di riconoscerci e sentirci confermati nelle nostre convinzioni e nei nostri impegni.\nCerto, non si può chiedere a ogni lettore di filosofia di vivere lo sconvolgimento di Heinrich von Kleist, che, dopo aver terminato la prima critica kantiana, scriveva alla fidanzata di avere perso ogni motivo per vivere, o di Thomas Buddenbrook, annichilito dal Mondo come volontà e rappresentazione. Ed è altrettanto certo che non solo esistono filosofie meno pessimistiche e più ispirate dal principio speranza, ma che è la natura stessa del gesto filosofico autentico a riattivare la creazione dei possibili, grazie alla sua volontà di epochè contro pregiudizi e luoghi comuni, e alla sua capacità di considerare le cose con quello stupore – o saper guardare il mondo con sguardo straniante – da cui nasce ogni grande teoria.\nInsomma: la mia preoccupazione in questo sfogo contro la Theory, che propongo di leggere più come un invito provocatorio alla discussione che come un atto di accusa, è che il pensiero perda la sua ragione di essere riducendosi a un supermercato di idee prefabbricate e modulari da comprare in stock e poi assemblare a casa come i mobili dell’Ikea. Chi cerca la teoria, provi a pensare in modo libero, e solo in quanto tale veramente critico.\n•\n[1] Non è in questione il valore degli autori sopra citati, e nemmeno quello delle varie correnti di «studies» che hanno prodotti bellissimi libri (a cui io stessa mi ispiro per scrivere i miei: da Derrida a Deleuze a Bourdieu, da John Berger a Dick Hebdige). La Theory non è nelle opere dei theorist, ma nel brodo liofilizzato che se ne ricava, senza spesso nemmeno leggerle davvero.\n[2] François Cusset, French Theory: Foucault, Derrida, Deleuze & Cie et les mutations de la vie intellectuelle aux États-Unis, Paris, Éd. la Découverte, 2003, trad. it. Milano, Il Saggiatore, 2012.\n[3] Cito alcuni esempi a caso dall’esperienza recente mia e dei miei colleghi: i canti carnascialeschi di Lorenzo il Magnifico letti nell’ottica foucaultiana, Botticelli e l’angelo benjaminiano della storia, Machiavelli e l’oikonomia. Per quanto riguarda la creazione artistica, le scuole d’arte e le facoltà di architettura invitano filosofi a tenere corsi che “ispirino” gli artisti, avallando così l’idea che le opere d’arte non siano autonomi esperimenti di pensiero ma semplici illustrazioni di teorie preesistenti, simili a quei regali con sopra il cartellino del prezzo che Proust paragonava alla cattiva arte.\n•\nImmagine tratta da: “Pillole di vita scadute” «Anarchyweb» 7.10.2014.\nPubblicato come “Contro la ‘Theory’. Una provocazione” su «Le parole e le cose» 19.09.2016."
  },
  {
    "objectID": "posts/pages/2014-06-02-de-neolingua.html",
    "href": "posts/pages/2014-06-02-de-neolingua.html",
    "title": "De neolingua",
    "section": "",
    "text": "I tre vocabolari della neolingua. L’associazione di sostantivo e verbo e altri sistemi per paralizzare l’intelletto. Rettifica della storia e mutabilità del passato. Guerra infinita e conflitto in Crimea. Codici giovanili, burocratici e scientifici. Materialismo dialettico e radicalismi di maniera. Politically correct, semplificazioni logiche, scorrettezze semantiche. Genitore 1 e 2 e la generazione umana. Liberazioni presunte e bioingegneria. Il latino nel mondo antico e moderno. L’esperanto tra le lingue. L’italiano lingua dotta. Manzoni e i dialetti. Il turco e l’ungherese. Opposizione letteraria: Pamuk e Altan, Mihály Babits. I bestseller, il pigdin, la dimora dell’Essere. Pacifisti, spie, industriali e punk all’ombra del Muro di Berlino. Beppe Grillo da comico serio a politico buffone. Le occasioni perdute del M5S. Le inadeguatezze nel web. Nessuna cortesia verso la “gultura”. Distinzione tra critica e polemica. “Controllo di qualità” e responsabilità personale. Attori ed eroi nei social network. Pierre Levy e il virtuale. Kenneth Goldsmith e la “scrittura non creativa”. Vikram Chandra e la “narraprogrammazione”. Bibisco, il “programma narratore”. Il congiuntivo: pensare l’irrealtà. Hugh Hopper e i paesaggi sonori dei ministeri del Socing. «Ci incontreremo nel luogo dove non c’è tenebra».\n1. I rudimenti della neolingua\nLa neolingua è un dispositivo di semplificazione del linguaggio e manipolazione mentale che ha come sistema filosofico il bispensiero, ed è ad un tempo strumento e obiettivo del regime assolutista retto dal Grande Fratello; lo scrittore George Orwell ne considera gli aspetti teorici e le implicazioni operative, che si propongono di effettuare uno stretto controllo della realtà e sostituire completamente quanto è chiamato archeolingua in circa un secolo. Il saggio in appendice a 1984 (1949) e diversi stralci del romanzo, di cui la traduzione di Gabriele Bandini (1950) offre un adattamento attendibile, contemplano precisi studi di linguistica, analisi dettagliate degli aspetti grammaticali e sintattici attraverso i quali la neolingua si articola. Nel suo complesso, il libro affronta questioni proprie ad un orizzonte che è ancora il nostro e permette di scrutarlo anche dove non lo rispecchia.\nOccorre valutare quanto nei linguaggi contemporanei possa riscontrarsi di tali caratteristiche: la questione, laddove vogliamo mantenere una capacità critica, è decisiva, ed è stata affrontata anche in La Siria, la guerra e l’informazione e Le parole del sesso taciuto. Siccome non mancano letture parziali delle tematiche che attraversano il romanzo, le precisazioni sono necessarie, così come una esposizione complessiva degli argomenti. A tale riguardo, occorre ricordare ai maniaci delle semplificazioni a tutti i costi che non corrisponde a “neolingua” il cercare di sviluppare il discorso con gli approfondimenti tecnici opportuni, quindi il più possibile appropriati ed esenti da ridondanze; similmente, l’interpretare un testo non può ridursi ad un esercizio arbitrario, ma piuttosto richiede uno studio che, per quanto possa essere personale, esige sempre e comunque riscontri. Invece, laddove sia assente l’aggancio a riferimenti effettivi e si tenda a riportare il pensiero altrui alle proprie esclusive presupposizioni, viene impedito un confronto pertinente con le questioni di base; proprio tale adulterazione permette il propagarsi di una strana neolingua “dei poveri” incapace di rispetto tanto del proprio pensiero quando di chi si trova a leggerà. Se questo stupro linguistico è particolarmente diffuso nei media vecchi e nuovi, la neolingua vera e propria risponde ai criteri evidenziati da Orwell.\nLa neolingua esibita su 1984 si compone di tre vocabolari, che nel contesto delineato dal romanzo sono già giunti alla loro decima edizione, indicando così la loro lunga influenza. Il Vocabolario A comprende le parole di uso comune, il Vocabolario B (detto delle parole composte) i termini politici, il Vocabolario C quelli di tipo tecnico.\nIl Vocabolario A comprende tra le sue principali forme la riduzione dei significati dei concetti più articolati, di cui alcune espressioni si assumono la funzione di distruggerli: “giustizia”, “democrazia”, “scienza” e “religione” smettono semplicemente di esistere. Attraverso la soppressione di analogie ed etimologie tutte le sfumature di significato devono essere eliminate e ogni sottigliezza viene impedita. «Parole indesiderabili» quali “libertà” diventano inconcepibili da usare rispetto a “libertà intellettuale e politica” e quindi in relazione al pensiero e alle azioni umane, e il loro impiego viene così limitato al senso che può avere una frase quale “il cane è libero da pulci”; così, “uguaglianza” si riduce a significare “coincidente”. La parola “pensiero” cessa di esistere grazie all’unione di verbi e sostantivi: “pensare” esprime l’uno e l’altro. I concetti opposti sono assimilati: per dire “cattivo” c’è “sbuono”, “buio” diventa “sluce”. Gli avverbi, tranne quelli che terminano in “mente”, sono aboliti: per dire “bene” si deve dire “buonamente”.\nIl Vocabolario B si compone di amalgami nome-verbo che prescindono da qualsiasi preoccupazione etimologica, e assimilano le funzioni sintattiche riducendo il più possibile ogni variazione di senso. L’ortodossia politica e intellettuale si esprime come “pensabuono”, al passato e participio passato “pensabuonato”, al participio presente “pensabuonante”, come aggettivo è “pensabenista”, come avverbio “pensabuonamente”. L’indipendenza di pensiero è un delitto definito “psicoreato”.\nIl Vocabolario C contiene termini d’uso specialistico purgati da ogni interesse di tipo universale e quindi dell’idea stessa di scienza. Parole come Socing (Socialismo inglese totalitario, modellato sull’esempio dello stalinismo) condensano un’intera visione del mondo.\nIl linguaggio viene progressivamente impoverito  in struttura e numero dei vocaboli, il parlare perde connessione con l’attività cerebrale per ridursi ad una specie di starnazzo, definito come “ocoparlare”. In meno di un secolo, le parole della neolingua avrebbero sostituito tutte le parole d’uso comune, i termini tecnici e l’intera storia della letteratura attraverso una precisa “ingegneria” intenzionata ad eliminare processi mentali complessi: già l’associazione di sostantivo e verbo fa capire a quale tipo di paralisi si vuole assoggettare l’intelletto. E infatti, «ortodossia significa non pensare».\nQuesti e altri accorgimenti, capaci di «rendere impossibile ogni altra forma di pensiero» rispetto a quello dominante, si collegano al controllo mentale e al dispotismo politico. Ciò è evidente dove la forma di bispensiero formulata «ricordando e dimenticando simultaneamente» permette di asserire il dogma centrale della «mutabilità del passato», favorendo una continua «rettifica» e riscrittura della storia capace di assecondare gli equilibri di potere del presente e la programmazione del futuro: e questo anche nei ricordi personali.\nTale rielaborazione del passato è oggi compiuta ad ogni livello, spesso anche inconsciamente, laddove la storia assuma un particolare carattere “monumentale” di compiacenza nei confronti dei poteri costituiti, consentendogli di schiacciare il passato sull’immagine dell’attualità. Il caso più clamoroso offerto dagli eventi degli ultimi anni è quello dell’11 settembre, per il quale probabilmente non esisterà mai una “verità” definitiva. Ad ogni modo, tale condizione è ormai divenuta paradigmatica. Luoghi, relazioni, persone, epoche intere, possono sparire come se non fossero mai esistiti, mentre cose mai esistite acquisiscono certezza incrollabile.\nIn questo modo viene adulterato il senso stesso della storia, che dovrebbe rendere giustizia alla ricostruzione del passato per rispondere alle interrogazioni del presente tentando di creare lo spazio di un futuro ancora non scritto. Da questa considerazione della storia veniamo allontanati a favore della solenizzazione di un presente autoreferenziale. La crisi si configura quale condizione permanente e l’unica condizione che ci muove è il bisogno. La miseria diviene la nostra ricchezza.\nLe forme del bispensiero espresse nella neolingua non rientrano nella retorica tradizionale. Infatti, la capacità di dissociazione a cui induce la neolingua non esprime paradosso, ossimoro o litote, non riguarda la posizione di un’antitesi dialettica e neanche dichiara qualche assurdità constatata esistenzialmente. Tali argomenti infatti richiedono particolari confronti con le preoccupazioni filosofiche di definire il senso dei principi di identità e non-contraddizione e del rapporto tra soggetto e predicato. Invece, nei piani stabiliti da Orwell nel suo romanzo, neolingua e affini esprimono semplici idiozie, in senso etimologico “assenze di un qualcosa”, e si compongono di asserti formulati in modo da distruggere il significato e far implodere il contenuto informativo dei messaggi. Con le parole dello scrittore britannico: «non solo il valore dell’esperienza ma persino la stessa esistenza della realtà esterna era tacitamente negata dal loro sistema filosofico.»\nQuesti messaggi sono diffusi nel linguaggio dei media e nel ‘buonsensismo’ quotidiano laddove formulette omnincludenti e autoassolutorie credono di risolvere una realtà complessa e permettono che il significato logico di una parola e il senso preciso dell’oggetto o dell’evento designato svaniscano a favore della sua sovraesposizione emotiva, rendendo difficile che una posizione possa essere effettivamente argomentata, discussa, indagata. Così nella comunicazione, in genere si parla troppo per non dire nulla, il “niente da dire” è radicale, e nell’interminabile moltiplicarsi delle opinioni e nell’inflazione delle posizioni diventa più che mai labile il confine tra il falso e il vero, comportando una riconsiderazione del ruolo del “verosimile”.\nIn questo cambiamento di rapporti funzionali tra vero e falso, il motto “la guerra è pace” descrive le condizioni della “guerra infinita”, chiamata così tanto nel mondo di Orwell quanto nel nostro. Ciò indica anche il superamento della tradizionale divisione tra conservatori e progressisti. Infatti, con il consenso di ambedue le posizioni, il discorso sulla guerra e la sua realtà si complicano, mentre «pratiche da lungo tempo abbandonate, in taluni casi per centinaia di anni, come carcere preventivo, l’uso di prigionieri di guerra come schiavi, le esecuzioni pubbliche, le torture per sollecitare le confessioni, l’uso degli ostaggi e le deportazioni in massa d’intere popolazioni, non soltanto divennero nuovamente comuni, ma furono perfino difese e tollerate da coloro che si consideravano liberi e progressivi.» Sussiste inoltre sempre una sproporzione della considerazione delle parti in causa, che falsa la ricezione dei conflitti: ne è un’esempio anche la considerazione mediatica del conflitto in Crimea, che nega preliminarmente le ostilità subite dai russi presenti nei territori contesi, lasciando comprendere quanto sia decisivo l’interesse di chi sostiene le ragioni loro avverse.\nRispetto alle notizie diffuse dai mezzi di comunicazione, 1984 avvisa che rendono «più semplice il compito di manipolare l’opinione pubblica». Tuttavia, il controllo sociale da solo può poco se non trova da parte della popolazione un’enorme componente di compiaciuta disponibilità ad essere manipolati. Va però anche considerato che criticare il potere non significa sostenere che esso sia per propria natura corrotto, oppure, come nella forma più plebea, stare sempre a lamentarsi: piuttosto, compiere un lavoro di critica significa essere vigili ed esercitare la capacità di distinguere.\nNel mondo di Orwell lo scrivere è quasi integralmente sostituito dal dittografo, che permette di scrivere sotto dettatura; usare carte e penna è considerato sovversivo: non propriamente illegale, perché leggi non ci sono, ma comunque punibile anche con la morte, o meglio con l’annullamento. Oggi, la scrittura per tastiera è di fatto obbligatoria: tuttavia, spesso non è “scrittura”, in quanto spesso si dimostra priva della concentrazione e della lucidità che dovrebbero caratterizzarla, e piuttosto si configura spesso come una distrazione presuntuosa, complice con il proprio stesso inganno.\nCerte condizioni conducono così ad un’inibizione controllata delle proprie capacità mentali induttive e deduttive, portando, come descritto nel romanzo, a non cogliere le analogie, a non percepire gli errori logici, a equivocare gli argomenti più semplici, a provare avversione verso qualsiasi tentativo di elaborare una dialettica di pensiero capace di condurre oltre la supina accettazione dell’esistente. Siccome l’esistente viene ormai subìto molto aldilà delle capacità d’adattamento compatibili con la dignità umana, e nel confusionismo prevalente la logica diventa un optional che scavalca di molto le preoccupazioni di comprendere i limiti dei principi di identità e di non-contraddizione. La neolingua è, più che una certezza, una pratica diffusa in diversi ambiti.\n2. Cosa non è neolingua\nL’uomo parla dove c’è una lingua. Anche una lingua parla, permettendo al pensiero di formularsi. La neolingua riduce il pensiero eliminando le parole. Se non tutto quel che circola nel discorso comune può essere ridotto a neolingua, le sue trappole sono sempre in agguato. Per non esserne complici, vanno individuati gli elementi distintivi contenuti nei testi, ed è opportuno impegnarsi nel diffondere riferimenti fondati, senza appiccicarli alle preferenze prima di averli compresi: insomma, occorre ricordare sapendo cosa si sta ricordando.\nOstinarsi a scrivere proprio mentre si svaluta la scrittura produce una neolingua involontaria. Una scrittura limitata a criteri vitalistici e di “comunicazione” propaga la riduttiva convinzione che davvero ognuno abbia una lingua a sé e ogni parlare sia un atto esclusivamente autoreferenziale, condannandosi a parlare in un mondo popolato di neolingue. In questo modo, si annulla ogni cosa possa essere stata detta, facendo  comprendere che a valer poco sono le proprie stesse parole.\nL’accortezza di Orwell si manifesta nella composizione e nell’architettura del romanzo, che nelle sezioni teoriche evidenzia i meccanismi linguistici e di pensiero che comportano la distruzione del significato e che concorrono alla conservazione dello status quo. Tali meccanismi sono attivi sopratutto nell’informazione e contemplano in maniera particolare il contenuto informativo d’ogni singola parola, il rapporto tra sostantivo e verbo, il rapporto tra lessico e universalità.\nNessuna interpretazione “traslata” può astrarre dalla considerazione di tali elementi, che permettono di distinguere gli effettivi usi manipolatori del linguaggio. L’aderenza ai testi originali era proibita nello spietato regime che descrive così come sembra impossibile nell’attuale sistema dei media. Nel rispondere a quanto è scritto, e non a quello che vogliamo leggere, si puòt entare di essere fedeli alla realtà, esercitando così una libertà che esige disciplina.\nOccorre anche non incorrere in supponenze fuorvianti su cosa sia o non sia neolingua. Lo slang giovanile, così come ogni gergo settoriale, per quanto riduttivo possa essere, non è neolingua, in quanto non s’impone alla realtà tutta con la pretesa di manipolarla a favore di un potere istituzionale. Il linguaggio burocratico potrebbe avvicinarvisi, ma non riguarda né il pensiero né la vita quotidiana, e il suo impiego è concentrato in atti che si traducono in decisioni concrete. Quello attribuito allo stereotipo, ormai datato e falso, del carabiniere ignorante, mette al sicuro da manipolazioni proprio perché fa ridere. Le lingue straniere, dove studiate e comprese, aprono altri campi e arricchiscono il pensiero; ancora di più, permettono tale apertura i codici filosofici, artistici e scientifici, dalla semantica inesauribile, così come i simboli di cui si compongono le religioni storiche, riferiti ad un’universalità non riducibile a letture integraliste né a semplificazioni new-age.\nPer le letture riduzioniste della scienza, il mondo si spiega con poche formule. Se un mondo che cambia esige un pensiero in grado di rinnovarsi di continuo, la propagazione del riduzionismo porta la realtà tutta a impoverirsi ai criteri di numero e calcolabilità. La distruzione del reale e del simbolico favorisce visioni parziali e razionalizzazioni forzate che pretendono di imporsi alla realtà ignorando però la consistenza. Tale forma di dittatura ha ancora forte presa e il potere costituito può trovarvi un alleato prescindo dalle sue premesse e implicazioni. Eppure, anche una delle sue forme più tipiche, quali il “peso logico” del dicibile di cui argomenta il Tractatus logico-philosophicus (1921) di Wittgenstein, risulta troppo complesso, ponendo esigenze di chiarificazione piuttosto lontane da quelle strettamente politiche.\nUna lingua capace di pensiero si articola con un linguaggio ricco di sfumature per quanto concreto, non riduce le complessità ma le espone limpidamente, ha agganci con ricerche ed esperienze degne. Per affrontare le sfide attuali è quindi necessario depurare le esigenze di scientificità superi le interferenze di un riduzionismo superato anche nella prassi scientifica, mentre l’aspetto pubblico e politico del pensiero va mantenuto demistificando le ideologie e ogni tentazione di giustificarle. Inoltre, per quanto riguarda le questioni religiose è necessario comprenderle fuori dai pregiudizi anticlericali quanto dagli aspetti confessionali, e quindi come irriducibili ad una boccata di oppio o al proprio convincimento, laddove è lo stesso mondo secolarizzato a chiedere di essere interrogato sulla permanenza di archetipi, riti e tradizioni.\nElemento tipico del progressismo datato è il pensare il linguaggio quale elemento comune ad una popolazione e connesso al pensiero e allo scambio di pensieri, e così ridurlo a semplice strumento di comunicazione, con tutte le ambiguità che ne discendono. Eppure, il materialismo dialettico può essere assolto dall’imputazione di neolingua, recuperando così l’intento marxiano di formulare un metodo di comprensione in grado di criticare la parzialità delle formazioni ideologiche a favore di un’antropologia integrale. Orwell detesta lo stalinismo e ne considera tutti limiti, ma non prescinde mai da un socialismo democratico e dall’esigenza di analizzare condizioni e apparati di potere per riorganizzare la massa dei “prolet”, nonostante i proletari, nel romanzo e nella realtà, siamo spesso piuttosto inclini alla loro stessa sottomissione. Inoltre, il marxismo non comporta una riduzione del linguaggio, ma piuttosto elabora un codice molto articolato, nel quale convergono diverse tradizioni filosofiche; persino Stalin, in un’intervista alla «Pravda» del 20.06.1950  evitava di relegare il linguaggio a semplice sovrastruttura.\nPer quantoriguarda la sessualità, la società di 1984 negava una vita sessuale e in maniera particolare l’erotismo, al punto che sottrarre la sessualità alla riproduzione significa incappare nel reasesso. Oggi la situazione radicalmente diversa, il sesso risulta generalmente sganciato dalla generazione ma spesso è ridotto a mera ginnastica, vanificando la stessa tensione erotica, mentre la «dignità di commuoversi» sparisce insieme agli aspetti di «segretezza, amore e amicizia», così come già Orwell intravedeva. Inoltre, fenomeni sociali viziati da dipendenza da contrapposizione quali femminismo e genderismo, se apparentemente si configurano quali pratiche di liberazione, fanno piuttosto comprendere che, anche al di là dell’aspetto sessuale, le forme dell’antagonismo di maniera non sono mai davvero radicali e d’opposizione quanto vorrebbero, e piuttosto risultano in sottile sintonia con il banale permissivismo neoliberista.\nInfatti, dove la rigidità maschilista è boriosamente assunta dalle donne in carriera e esistono maschi a cui è sufficiente cambiare un paio di mutande per sostituire integralmente la donna, si riscontra l’incapacità di pensare la realtà e gli opposti nel loro significato effettivo, già denunciata in altri termini da L’anticristo (1888) di Nietzsche. In generale, il “rivendicazionismo” contemporaneo e tutte le sue ingenuità spesso si  preoccupano di creare nuove categorie di consumatori-elettori, contribuendo alla degenerazione che ha permesso di ridurre il diritto, in sottile e metaforica sintonia con quanto prescrive il bispensiero, alla possibilità, di prenderlo in culo. Affine a tali posizioni è l’animalismo, che invece del genere contesta la specie per quindi proiettare sulle bestie caratteristiche umane, segnando così un fenomeno regressivo altresì incapace di recuperare atavismi animali. Se queste sono le forme del “neomatriarcato”, che le neodonne restino a casa a fare la calzetta senza cincischiare troppo: queste posizioni vorrebbero proporsi come emancipatorie, ma la realtà, che si differenzia per conto suo a prescindere da antagonisti e divergenti, è già più avanti di tutto questo. Ma del resto, anche in Orwell i sostenitori più ottusi del potere sono donne e bambini.\nAd inibire il pensiero e a limitare la comprensione della realtà sono quindi soprattutto integralismi e new-age, radicalismi e infantilismi, linguaggi mediatici e propagande di ogni tipo, conformi all’intento della neolingua di eliminare persino la *«possibilità di intendere che il mondo potrebbe essere diverso da quello che è» e parallelamente  permettere di esprimere «opinioni corrette in modo automatico», indispensabile per chi vuole avere un ruolo nel sistema vigente. Ciò si può compiere anche facendo anche scempio del linguaggio comune, non serve “riscrinter pristes supautor anteclucoll* (riscriverlo da capo e sottoporre tale prima stesura all’autorità superiore prima di includerla nella collezione).”\n3. Correttezze politiche e inibizioni di pensiero\nNon è possibile prescindere dal linguaggio nel considerare gli ambiti sociali, e questi possono permettere di riflettere sulle caratteristiche del controllo individuate da Orwell. Dove la neolingua si preoccupa di controllare e modificare la realtà attraverso l’uso di un linguaggio stereotipato e pregiudiziale, trova impiego affine alle prescrizioni del politically correct, diffuso negli anni ’80 e’90 nei college americani in sostegno delle politiche identitarie per esprimere un contropotere, grazie al quale la società sarebbe cambiata in virtù di manipolazioni sulla sua immagine intenzionate ad eliminare ogni tipo di offesa verbale vera o presunta.\nNaomi Klein osserva come il politically correct sia stato sconfitto dal suo inconcludente narcisismo e dall’assimilazione alle pretese del marketing; ancora oggi, l’idiotismo semplificatorio del radicalismo di maniera privo di disegno politico si rovescia in un conformismo ancora più radicale di quello a cui si oppone. Il più trito politically correct non sfugge da un lessico stereotipato e spersonalizzato ed è affine alla new-age nel ridicolizzare ogni tentativo d’approfondimento come inutile complicazione. Il messaggio proposto sembra palesemente “orwelliano”: la fatica del pensiero va abolita, l’impegno del leggere è aborrito, quello dello scrivere è roba da stronzi. Nello scrivere bisogna essere, più che semplici, semplificatori, alla faccia della realtà: riduzionisti oltre ogni elementarità e a prezzo di descrizioni poverissime. Quindi, con una parola che non si ammetterebbe mai di mormorare, vengono mandati a fanculo studio e conversazione colta, ammissibili solo nel salotto di casa o sui libri degli scrittori morti.\nPur aggrappate ad ogni più insignificante particolarismo, queste posizioni assecondano gli aspetti peggiori di un mondo che pretende conformità: a chiedere ciò non è il Socing o chi per lui, ma il livellamento a cui conduce l’introiezione delle leggi di mercato, solennizzate dalla dissoluzione dei contenuti inoltrata dalla cosiddetta “comunicazione”; a tale ricatto si corrisponde anche mantenendo intatto il tradizionale panegirico sulla “decadenza” di questo e quello, al cui gioco comunque ci si presta.  Tuttavia, il pensiero non può articolarsi dove è privo di termini e riferimenti appropriati, non può procedere ignorando di cosa parli oppure senza nemmeno volerlo comprendere. Inoltre, oggi più che mai, i dati sono reperibili a chiunque e scioglierne i nodi è interesse collettivo, indispensabile per interpretare il mondo e, forse, cambiarlo. Il problema è però che nella normalizzazione linguistica e di pensiero si è così immersi da non riuscire nemmeno a riconoscerla.\nLa pretesa di rivedere i termini di base per decisione amministrativa rientra nel campo della neolingua. E così, donsiderare «discriminatorie e obsolete» le parole “padre” e “madre” presenti sulla modulistica scolastica, come ha affermato a suo tempo il ministro Kyenge, significa, se la nostra logica è in grado di distinguere, che le diversità effettive invece di costituire una ricchezza reciproca siano una vergogna, con implicazioni in piena contraddizione con la retorica della differenza. Piaccia o meno, padre e madre hanno significati più ricchi di “genitore 1” e “genitore 2” e la capacità di generare la vita non è un’inezia: per quanto esistano codici culturali e pur ammettendo la sussistenza reciproca del femminile nel maschile, padri femminili e via discorrendo, è l’effettiva esistenza dei generi che permette di comprenderne l’unione possibile, simbolica ed archetipica, senza mescolarli a casaccio o annullarne le distinzioni (lo possono ricordare, tra gli altri, Baader, Weininger, Jung).\nSe davvero la differenza muove il mondo, è importante non cadere da un pregiudizio ad un altro. Permettere comprensione e scelta significa anche non confondere fatto con diritto. Senza valutazione responsabile non c’è futuro: tutto ciò oggi è assente. Ritroviamo il coraggio di pensare, oltre i vecchi e nuovi conformismi. La difesa della specificità della generazione umana contribuisce a salvaguardare la stessa possibilità dell’umanità di sussistere e crescere: l’opposizione a tale realtà è destinata a incorrere in miraggi che realizzano il contrario di quanto si propone. Il regresso all’infinito a cui apre il politically correct è evidente: 1 e 2 esprimono una scorretta preferenzialità numerica, la parola “genitore” appartiene indecorosamente al genere maschile: e poi? Peraltro, le sue prodezze linguistiche non sono fini a se stesse, ma preparano a figli fatti più o meno come si ordinano le pizze: donazioni di sperma, uteri in affitto, provette e altre autentiche oscenità.\nNon sembrano queste le condizioni a favore dell’antagonismo politico o dell’evoluzione sociale: piuttosto, nell’estendersi di fenomeni già piuttosto diffusi quali medicalizzazione della vita e mercificazione dell’infanzia, si profila il dominio assoluto della bioingegneria e del capitale finanziario sulla vita e sull’esistenza. Ed è probabilmente per questo, e non per difendere le persone omosessuali, degne come tutte le persone di diritti e tutela, che ogni discussione relativa a certe presunte liberazioni è diventata così controversa. L’esigenza di interrogarsi sui propri presupposti è imprescindibile per una cultura autentica. Laddove questo interrogarsi sia assente, occorre chiedersi: cui prodest?\nMentre i ragazzi vanno ai cortei del gay pride con la stessa apertura mentale con cui i loro nonni andavano alla processione di San Quintino e alle parate del Duce, la paralisi s’insinua nel pensiero, la realtà subisce immiserimento, si impone la paranoia, è impedito ogni ragionamento che possa dare luogo a confronto e nessuna opinione diversa è ammessa. Infatti, con la parola “omofobia”, che ha peraltro significato opposto a quello che gli si attribuisce (infatti vuol dire “odio del simile”) la neolingua del politically correct arriva a stigmatizzare non le violenze, comunque da condannare, ma anche ogni minima posizione critica su questioni che riguardano la società nel suo complesso. Ogni più elementare discussione è impedita da un’isteria incapace di ammettere repliche, come accade nel «coro delle esecrazioni» che coinvolgono la popolazione di 1984 nei Due Minuti d’Odio.\nIn tale uso del linguaggio, l’intento di argomentare e descrivere la realtà decade, a favore dell’affermazione di un potere indiscutibile, forte del consenso autogenerato dal proprio ambito di appartenenza: la “verità” è un fenomeno locale e di cortile, cosa mai può importarci di altre considerazioni? In questo modo, sembra a rischio proprio la democrazia nel cui nome si pretende di parlare; prosegue in un’intervista Roger Scruton, mettendo in guardia dai nuovi conformismi intellettuali falsamente progressisti: _«La neolingua nega la realtà e la indurisce, trasformandola in un qualcosa di estraneo e resistente, un qualcosa ‘contro cui lottare’ e che deve ‘essere vinto’. Il linguaggio comune riscalda e ammorbidisce; la neolingua raggela e indurisce. Il discorso comune genera, con le sue stesse risorse, i concetti che la neolingua proibisce: corretto-scorretto; giusto-ingiusto; onesto-disonesto; tuo-mio.» _Scrive il protagonista del romanzo Winston sul suo diario: _«La libertà consiste nella libertà di dire che due più due fanno quattro. Se è concessa questa libertà, ne seguono tutte le altre.» _Oggi è pieno di scemi che si sono fatti convincere che 2+2=5, e guai a contraddirli.\n**4. Il latino e l’esperanto: collanti e computazioni **\nAlcune lingue hanno esercitato, ed esercitano,  la funzione di collante tra popoli e culture: tale aspetto è estraneo alle caratteristiche della neolingua. È un vizio ideologico meschino quello di leggere le epoche passate con le deviazioni della nostra estendendo una dannosa logica del risentimento anche alle epoche passate. Una lingua antica nutre il pensiero con la storia e ne apre le prospettive, la sua sopravvivenza permette alla civiltà di mantenersi. Sotto i Romani la diffusione del latino dipese spesso più dal prestigio, come nell’Illirico, che da una imposizione, avvenuta in Gallia. I popoli aderivano all’Impero anche per i vantaggi che comportava, e se tutto accadeva con riferimento a Roma, altri centri non si sentivano sminuiti, traendone anzi segno di coesione. Dobbiamo sicuramente vedere i limiti delle passate civiltà, interrogare le ceneri di Cartagine, effettivo centro del Mediterraneo, ma senza restringerne la portata complessiva in nome di un revisionismo da sfigati.\nNel mondo antico, il latino ha prevalso come lingua amministrativa, ma in diversi centri, legati all’ellenismo, e per autori importanti, tra cui Plutarco e Marco Aurelio, s’è a lungo conservato il greco, il quale dopo l’imperatore Eraclio diventò lingua ufficiale a Bisanzio, mantenendosi per secoli e trasmettendo alcune caratteristiche anche all’arabo e al cirillico. Il falisco, l’etrusco, il glacolitico, e mille altre lingue, non sono scomparse per qualche genocidio o altre cattiverie, ma perché anche le lingue hanno i loro periodi storici; inoltre, come insegna la stele di Rosetta e la traduzione dei geroglifici, lingue di riferimento sono indispensabili per compiere decifrazioni. Un’unica lingua non esisterà mai, ed è però molto utile che un codice linguistico possa costituire un riferimento comune: non soltanto per la scienza, ma anche laddove qualsiasi persona non voglia costringersi a passare la vita intera al paesetto con gli amici d’infanzia.\nI tedeschi colti conoscono bene tanto il greco quanto il latino, che hanno influenzato in modi molto relativi la loro lingua, e nella storia i popoli germanici si sono decisamente impegnati per far rinascere l’impero: persino i sovrani sassoni, popolazione cristianizzata soltanto con Carlo Magno, per riunire l’eredità intera di Roma tentarono ripetutamente di imparentarsi con i bizantini; infine, il mezzosangue Ottone III nell’anno Mille pose la capitale imperiale all’Urbe, poi contrastato dai particolarismi cittadini: genti di Tuscolo e di Tivoli, che chissà che lingua potevano parlare già da allora. Il latino, d’estremo aiuto per logica e ragionamento, in Germania e Francia è stato a lungo utilizzato per la realizzazione di tesi e dottorati, in Ungheria è stato impiegato negli atti ufficiali fino al 1870, ed ha costituito la lingua della liturgia cattolica fino al Concilio Vaticano II: un carattere “vivo” lo ha quindi mantenuto a lungo.\nL’uso del latino nella liturgia non è forma di controllo: piuttosto, mantiene il potere evocativo delle parole sciogliendole da un uso strumentale, così come nei mantra così apprezzati dagli amanti dell’esotico. Se la revisione dei testi sacri ha accompagnato la formulazione della religione cristiana, la non-esistenza di una parola scritta da Gesù mette relativamente al riparo dall’integralismo; inoltre, molti insegnamenti sono stati trasmessi per immagini, permettendo una straordinaria fioritura artistica. Indubbiamente la cultura protestante deve il proprio grande sviluppo alle traduzioni della Bibbia inaugurate da Lutero; tuttavia, questo ha portato anche ad un proliferare di sette, e infatti la parola “fondamentalismo” è nata presso gli evangelisti americani; inoltre, Jung aveva visto il mondo protestante svuotarsi progressivamente di contenuti per aver ridotto la sacralità di elementi che nel cattolicesimo sono ancora attivi e operanti.\nL’esperanto è una lingua “pianificata” le cui forme e regole si basano su idiomi etnici preesistenti. Per quanto sia una lingua “nuova”, è una lingua viva e non ha le caratteristiche di annullamento del significato e di controllo mentale e sociale della neolingua. La derivazione di sostantivi, aggettivi, avverbi e verbi da una medesima radice messa in gioco dall’esperanto non è l’assimilazione del verbo al nome, la riduzione degli opposti ad uno, l’abolizione degli avverbi teorizzata da Orwell, che con tali dispositivi suggerisce anche che il cattivo uso del linguaggio riduce le capacità di pensiero. Soprattutto, a differenza della neolingua, l’esperanto non vuole imporsi alle altre lingue per annullarle: pur ponendosi come loro sintesi e minimizzandone ambiguità e sfumature, intende proprio preservare le differenze. Il suo ideatore Ludwik Lejzer Zamenhof, che si faceva chiamare dottor Esperanto, intendeva elaborare uno strumento semplice ed espressivo per migliorare la reciproca comprensione tra popoli, evitando sudditanze culturali e anche proteggendo gli idiomi minoritari dalla loro possibile estinzione.\nPer quanto sembra che tra le lingue ausiliari sia la più sviluppata, non è tra le prime 100 ad essere parlata, nessuna organizzazione internazionale la adotta, come lingua “franca” è ancora poco diffusa e la sua letteratura è perlopiù composta di traduzioni. Insomma, si tratta di un esperimento che, pur se interessante e generoso, è forse fallito, almeno sotto alcuni aspetti.  Del resto, nonostante gli intenti di emanciparne l’utilizzo da ogni sudditanza al movimento di base, il suo uso (ma sarebbe meglio dire il suo “culto”) non si sviluppa molto al di fuori d’alcuni circoli di sostenitori. Inoltre, la facoltà di pensare simultaneamente in diverse lingue può svilupparsi anche prescindendone.\nI limiti dell’esperanto sono probabilmente insiti nelle sue stesse ambizioni, in cui la tensione al mantenimento dell’eterogeneità naturale è imbrigliata da un’omodirezionalità forzata: insomma vuole essere vario e vivo, ma rimane statico e larvale. Infatti, l’esperanto intende appartenere all’“umanità” e non ad un “popolo”: tuttavia, l’umanità nel suo sviluppo storico ha avuto tra i principali canali di realizzazione proprio popoli e culture diverse, le cui differenze linguistiche sono condizione, non solo d’incomprensioni e sudditanze, ma anche di significati sempre nuovi e continue libertà. Un mondialismo che non si riduca ad essere lo schiacciasassi della finanza internazionale dovrà tenere conto anche di questo.\nUna lingua non esiste nell’essere appresa, ma nell’essere parlata, elaborata, pensata in rapporto a se stessa e all’altro da sé. L’esperanto mantiene, almeno per programma ideologico, tale aspetto, ma il suo altro è (ancora?) troppo astratto: infatti, si presta bene alla logica computazionale e alla programmazione informatica, poco tollerante alle sfumature che permettono (ancora) poesia.\n5. Costruzione e confini di una lingua nazionale\nGli scrittori della penisola, dal Duecento in poi, hanno contribuito alla formulazione di una lingua e di una cultura che precedono il paese politico e dalle quali questo ha purtroppo sempre preso poca ispirazione. Manzoni si trova in una situazione non troppo diversa da autori lontani secoli e, tenendosi a distanza dagli autori ruffiani e privi d’onestà ha svolto, sulla base di un inquieto romanticismo che non ha mai rinnegato le basi illuministe, il lavoro in Francia compiuto da tre generazioni di scrittori, fornendo all’Italia il suo primo romanzo moderno, uscito in due edizioni diverse nel 1827 e nel 1840-2 (a puntate). Se la sua e molte altre eterogeneità sono state ingabbiate in un “classicismo” riduttivo, è a causa di una perdurante ignoranza, con i cui equivoci occorre smettere di porsi come collaborazionisti.\nL’italiano nasce come lingua dotta, ma è sempre stato permeabile ai dialetti e alle sue forme già storicizzate, passibili continuamente di recuperi e integrazioni. Lo stesso Manzoni, che nel 1861 come senatore del regno apre all’unificazione linguistica da realizzarsi attraverso le scuole, prende a modello prima il lombardo, poi il fiorentino; peraltro il lombardo era la sua lingua “domestica”, pur se parlava e scriveva in un ottimo francese.\nPer lungo tempo, la lingua nazionale fu diffusa in fasce piuttosto ridotte della popolazione, e ancora il cinema del neorealismo ha regalato alcuni dei momenti migliori nei dialetti più tipici della penisola. Manzoni, contrario ad ogni cambiamento violento ma polemico assai, avrebbe da ridire sul proliferare di presunti poeti, forti solo del parlare in dialetto, e anche sui professori che continuano rendere noioso tutto ciò che toccano: ritroverebbe tanto la poesia ridotta a «bizzarria da ubriachi all’osteria» quanto la spenta pedagogia del «sopracciglio comicamente greve dei maestri» già dileggiati nel suo capolavoro.\nLo stato italiano non ha fatto proprie queste preoccupazioni,  e non ha compreso nemmeno che potessero esistere diverse lingue sullo stesso territorio. La negazione di quelle esposte al confine est fu violenta anche prima del fascismo; per contropartita, abbiamo quasi completamente perso comunità linguistiche italiane come quelle dalmate e istriane e ignoriamo quasi completamente il patrimonio letterario che appartiene loro: un danno incalcolabile. Inoltre, occorre considerare che città e regioni italiane avevano un carattere cosmopolita spiccato, per molti aspetti superiore a quanto hanno comportato gli esiti dell’unificazione. È importante recuperare questo patrimonio, ma non è il centralismo il problema, laddove il federalismo ha già introdotto nuove discriminazioni rispetto ai servizi principali (sanità, trasporti, scuola, previdenza), e ad un irritante provincialismo che è riuscito a coinvolgere anche città di antica cultura.\nL’esistenza dei dialetti, nonostante le pretese distruttive che il paese può aver avanzato dall’unità alla fine del fascismo, non è in contraddizione con quella di una lingua nazionale, le cui corrispondenze con modi di pensare che agiscono dal fondo del pensiero sono sempre da scoprire. E se alcune parlate sono lingue a loro volta (riconosciute o meno, come rispettivamente lo sono il veneziano e il piemontese), nemmeno è da sopravvalutarle se non si vuole cadere in frammentazioni controproducenti.\nUna lingua può essere impegnativa, così come un’opera letteraria, ma pensare ed esprimersi con proprietà è costrizione solo per chi si attacca, oltre che alle proprie abitudini mentali, a limiti localistici e processi di globalizzazione senza nemmeno capirli: infatti, l’esagerata importanza che oggi sembrano assumere fenomeni del tutto provinciali e il loro assurgere a elemento di identificazione è un effetto collaterale della globalizzazione, che affianca le piccole patrie nate all’ombra dei suoi processi.\nUna lingua cambia, è affascinante vederla cambiare, e siamo anche noi a contribuire ad una trasmissione che non deve diventare stupro, masturbazione, oppure neolingua. Così com’è di grande stimolo parlare e comprendere quante più lingue e dialetti è possibile, è assurdo pretendere ridicole egemonie al ribasso: per comprendere quanto sia riduttiva e ridicola questa pretesa, basta immaginarsi il presidente Napolitano parlare napoletano al discorso di Capodanno: «Uè guajò, facete piano co li botti, m’ariccomann, eh!»\nAlcune lingue sono nate in seguito a decisioni burocratiche. Il turco moderno, uno degli strumenti con cui il paese si è risollevato dopo lo sfascio ottomano seguito alla Grande Guerra, è stato ottenuto translitterando il turco antico in caratteri latini, quindi adattato alla grammatica tedesca e arricchito dal confronto con i dialetti anatolici. Anche l’ungherese attuale, lingua finnica in un mare slavo, deve la sua istituzione ad un processo affine: prima del 1875 la lingua ufficiale, quella degli atti, era il latino. I problemi comportano tanto la perdita del passato quanto la sopravvalutazione dell’esistente.\nIn Turchia le persone non sanno leggere un codice bizantino e nemmeno la lapide del proprio nonno, e le minoranze sono state a lungo negate anche a livello linguistico: Orham Pamuk e Ahmet Altan sono tra gli autori che hanno criticato i rapporti di forza tra i gruppi dominanti e le popolazioni kurde delle montagne («Milliyet» 17.04.1995), subendo persecuzioni giudiziarie. In Ungheria è molto diffuso un nazionalismo xenofobo, capace di negare ogni diversità su un territorio che non è mai stato identico a se stesso; fuori dei confini nazionali, l’etnia magiara è ampiamente perseguitata, e la letteratura del paese è spesso rimasta legata a toni manierati, nonostante il respiro europeo di Mihály Babits, che contesta la poesia patriottica nei versi di Ho giocato con le sue mani (Játszottam a kezével, 1915). Un piccolo accenno al serbo e al croato, e al ceco e allo slovacco: i tratti che assimilano tali lingue (anche le prime due, scritte in caratteri diversi) non sono venuti a cadere, nonostante la politica abbia separato paesi e vocabolari.\nL’ambizione di utilizzare oppressivamente una lingua nazionale è destinata a fallire fin dove esistono una letteratura e un’arte capaci di non imitare vizi e stupidità nazionali e di esprimere la non omologazione. Se con il prevalere di una culturetta d’intrattenimento s’impone la grande editoria “bestsellerista” e produzioni “indipendenti” becere e grossolane, l’“opposizione culturale” esiste ancora.\nLa società contemporanea ci confronta con una bizzarra oscillazione tra complessità e semplificazioni: tra queste, il melting-pot, che istituisce omologazioni al ribasso basate su logiche consumiste, così come l’incontro tra culture e lingue diverse può dare luogo a formazioni linguistiche a cui possono essere attribuiti i caratteri di neolingua. Aldilà di questi pregiudizi, la pluralità delle espressioni linguistiche è fertile e necessaria, e porsi al loro crocevia permette una “lingua nuova” agli scrittori in grado di pensare e scrivere contemporaneamente in diversi idiomi, permettendo la formazioni di lessici come il pidgin che mescola lingue indigene e coloniali, oppure l’uso di lingue veicolari. Tuttavia, anche in rispetto di quanto nel De Vulgari eloquentia (1303-1305) Dante definiva come «volgare unitario» (superiore ai particolarismi e capace di essere illustre, cardinale, aulico e curiale), al quale si associava il compito inderogabile dello scrittore di contribuire alla formazione di un linguaggio, è inevitabile che prevalga la struttura di una specifica lingua.\nSe dal proprio piccolo occorre essere capaci di ascoltare, oltre alla pagina, anche la strada, la lingua della strada da sola non arriva a niente, se si vuole giungere a quanto Heidegger chiamava la «dimora dell’essere». Se come ricorda Chomsky, «una lingua è un dialetto con dietro un esercito», l’armata più potente è sempre una grande letteratura, che appartiene al mondo intero, e così una lingua non è soltanto strumento espressivo, ma luogo di costituzione dei significati.\n6. La Germania del Muro e il muro di Beppe Grillo\nIl linguaggio pubblicitario si basa prevalentemente sull’utilizzo delle immagini. 1984 lo espone chiaramente, e non è una profezia: al tempo, la pubblicità e i suoi interessi già esistevano. Orwell aveva individuato la capacità della comunicazione mediatica di fare a meno delle idee, e anche dell’intelligenza, per fondarsi su linguaggi prevalentemente emozionali e su un “presentismo” privo di prospettiva, del quale sono aspetti anche la sopravvalutazione della “memoria” e il rifiuto della “storia”. Il riferimento allo stalinismo è palese, e per scoprire la presenza del dittatore al centro delle critiche può bastare sbirciare attacco e chiusura del libro, dove si fa riferimento ai suoi proverbiali baffoni e anche al suo sorriso. Il dittatore amava figurare come benevolo: in assurdi film dell’epoca impartiva benedizioni a giovani coppie e roba del genere.\nAl di là di letture emotive e sensazionalistiche, capaci addirittura di ridicolizzare la stessa sofferenza che ostentano, è necessario precisare che lo stalinismo non è stato il nazismo, così come il ventennio fascista non ha molto in comune con quello berlusconiano, e che Grillo è un’altra cosa ancora. Diverse sono basi e modalità di queste forme di potere, differente è anche l’atteggiamento della propaganda e anche il ruolo della libido: il mondo descritto dal Socing è repressivo così come lo era il fascismo, il modello sovietico puntava ad emancipazioni inquadrate nel progetto politico complessivo, il liberismo anarco-capitalista contemporaneo è piuttosto permissivo. L’unica cosa che risulta sempre drammaticamente uguale è la capacità di trovare nuove sottomissioni e poi di autoassolversi da ogni responsabilità.\nSe l’Italia, pur mantenendo tutte le sue ombre, è continuamente sotto i riflettori, la storia dell’Est europeo è generalmente sminuita e quasi nessuno racconta i rapporti tra blocco comunista e Occidente. Va ricordato che per Brecht fu inevitabile approdare con il Volksbühne a Rosa-Luxemburg-Platz, e mentre Stalin solennizzò il classicismo europeo e la Prussia sopravisse ad Est, il comunismo realizzava un sogno cullato in Germania. Nessun bispensiero può azzerare completamente la mente umana, anche perché chi vuole può sempre provare a mettere insieme i pezzi del reale e conoscere la storia, anche quella tutta da riscoprire dei paesi del socialismo reale. Il germanista e giornalista Nestore di Nola con Quel muro c’è ancora (2003) è uno di quelli che permettono di comprendere le relazioni intrattenute tra le due Germanie e vedere le brecce già aperte negli anni del Muro.\nUna prima breccia la troviamo in Rudolf Bahro, che ne L’alternativa (1977) afferma l’esigenza di liberare il partito comunista dall’irrigidimento stalinista e dall’inerzia dello stato per riportarlo all’autentico insegnamento marxista. Il libro, pubblicato in Germania Ovest, gli costa una prigionia di due anni e l’espulsione dalla DDR; migrato ad Ovest, aderisce ai Verdi. Bahro recupera lo spirito tutto tedesco della Sonderweg (via speciale) dove teorizza la possibilità di ristabilire forme societarie preindustriali attraverso prassi di vita indipendenti dal mercato, capaci di superare l’economia capitalista. In quegli anni, i movimenti pacifisti della Germania federale, in contatto con i loro omologhi orientali, rigettano la corsa al riarmo degli euromissili accusando il governo di essere succube degli USA e della lobby degli armamenti. Nel maggio 1983 l’attivista verde occidentale Petra Kelly manifesta a Berlino Est contro il riarmo; nell’ottobre 1992 la Kelly è ritrovata morta con il marito Gert Bastian, militare che sentendosi più vicino al Patto di Varsavia aveva lasciato l’esercito per unirsi alla resistenza civile. Il caso rimane irrisolto; così, anche i rapporti tra guerra e pace.\nAltre falle nel Muro di Berlino sono smosse proprio dagli interessi del capitale e degli uomini di guerra. Primavera 1983: accordo tra Franz Josef Strauss (ministro federale anticomunista e uomo di fiducia in Baviera della lobby internazionale degli armamenti) e Alexander Schalck-Golodkowsy, (esponente dei servizi segreti della Germania democratica più incline a strategie di mercato). L’insolita alleanza Strauss-Schalck ad Ovest è sostenuta dalla dal gruppo industriale di impostazione liberale Flick che coinvolge anche l’ex cancelliere Helmud Kohl, ad Est è forte dei servizi segreti della Stasi. Si muove disinvolta nell’oriente di spie, delatori, élite e abusi di potere, mentre in occidente finanzia movimenti pacifisti come l’Unione Tedesca per la Pace, un numero enorme di società d’intermediazione, gruppi di potere stranieri come il PCI. Christian Wolf, ex capo della Stasi, affermò esplicitamente di aver favorito in funzione anti NATO i legami tra i pacifisti delle due Germanie, aggiungendo che non tutte le iniziative sono state da biasimare.\nIl Muro quindi non è pienamente coincidente con i limiti che contiene: infatti, a Berlino nel 1988 la non corrispondenza tra Muro e territorio permette a 200 contestatori e punk, che protestavano contro le misure edilizie del senato occidentale, di occupare a Postdamer Platz con una baraccopoli il cosiddetto Triangolo di Lennè, che apparteneva all’Est ma era interamente locato ad Ovest. Incalzati da una carica della polizia i manifestanti fuggono dall’altra parte, dove sono rifocillati, fatti riposare e poi rimandati a casa. Il personale di frontiera dell’Est era piuttosto tollerante con i contestatori occidentali, con cui condivideva la matrice anticapitalista. Non è soltanto il Muro a separare, se si parla la stessa lingua. Non sempre è neolingua.\nNella sua secolare storia d’indecenza e incapacità, la politica italiana sollecita l’intervento di Beppe Grillo, che dopo una fase d’attivismo di piazza fonda il Movimento 5 Stelle, portandolo quindi al parlamento. Pur rifiutando candidatura ed eleggibilità, guida il partito in modo verticista e autoritario; il comico ha gestito al massimo una presenza in rete molto ben attrezzata, ha un’agenzia di comunicazione alle spalle, ha riempito le piazze con campagne specifiche e ha anche un nome e una storia, perché non è soltanto molto conosciuto ma ha sempre dimostrato particolare attenzione a politica ed ecologia.\nGrillo non ha avuto soltanto un blog come risorsa; tuttavia, non ha nemmeno dato vita ad un movimento effettivo, e inoltre è rimasto irretito in una particolare forma di bispensiero: da una parte l’abuso di un linguaggio massimalista e l’incapacità di conciliare  hanno contribuito a limitare la portata delle proposte, dall’altre queste sono rimaste perlopiù legate a particolarismi irrelati. Tuttavia, il problema più enorme è che ha rappresentato la risposta sbagliata ad esigenze legittime, comportando una dispersione enorme. Il suo è un muro che non può né essere scalato né permette fratture.\nIl Grillo comico aveva un linguaggio vivace ed aggressivo, arguto e fisico al contempo. Ha continua a gridare e a sudare quasi nello stesso modo, addirittura aggravando i toni in modo da essere comprensibile in un ambito dominato da semplificazioni come quello politico, risultando così meno serio e più buffone di prima. L’ingresso nel palazzo è stato voluto e pianificato, ed era necessario laddove la politica è decisione e amministrazione e non soltanto discorso più o meno ideologico. Le forme amministrative attuali sono ristagnanti e per esserne esponenti devi adeguarti ad un meccanismo che non sa più provvedere al bene comune: questo è noto. Tuttavia, esistono sempre figure che, silenziosamente, decidono cercando il meglio oppure tentano di evitare il prevalere del peggio, e ad ogni modo gli aspetti di mediazione e attesa sarebbero necessari anche se la politica non fosse la palude che è. Soprattutto, non esistono altre risorse oltre a quelle di far funzionare un parlamento ed essere per davvero una repubblica.\nIl M5S ha rilanciato questioni importanti, dalla gestione delle discariche (dalla gestione della camorra passate a quella dei grandi partiti restando sempre, in senso figurato, schifosi immondezzai), al treno ad alta velocità (da sottrarre a progetti e proteste ambedue obsolete, impegnate in un conflitto che non permette nessuna chiarezza né sugli interessi collettivi né su quelli locali), all’Euro (da rettificare insieme a tutta la finanza, senza però pretendere di tornare al baratto e senza accusare i tedeschi di ogni cosa). Tuttavia, nelle proposte effettive non è andato oltre di una faciloneria rancorosa, piuttosto tipica delle modalità da blog populista dalle quali Grillo non sa emergere: avrebbe anche dovuto trattare meglio la sua posizione, anche per non restare imbrigliato negli stessi giochi che denunciava.\nPiù di ogni altro oppositore politica, Grillo somiglia in maniera smaccata a Goldstein, il nemico del Socing e sua parodia, capace di esprimersi in perfetta neolingua pur chiedendo liberà per tutto e accusando ognuno di tradimento. Un modo per uscire da difficoltà che dopo le denunce di Orwell non sono certo migliorate sarebbe quello di invertire completamente il criterio costitutivo della modernità: sciogliere la politica da ogni tipo di giustificazione culturale e considerarla come pura capacità amministrativa; in questo quadro, permettere in Italia una decisa riforma istituzionale, a partire dalla piena istituzione delle aree metropolitane. Ormai, occorre abbattere i tetti.\n7. Solcando i mari del web\nWinston Smith, il protagonista del romanzo, capace impiegato presso il Ministero della Verità, non ha nessuna convinzione o trasporto che lo lega al regime. La sua ribellione viene denunciata alle autorità da Julia, la spia di cui è innamorato, colei che ripeteva: «possono farci dire ‘qualunque cosa’, ma non possono farcela anche credere.» Posto sul banco degli accusati, Winston confessa e compromette ogni cosa con cui possa essere entrato in contatto. Mentre sta per essere annullato, si scopre «vincitore di se medesimo», e confessa il proprio amore per il Grande Fratello.\nAstraendo dalle condizioni del romanzo, prive d’ogni possibilità di scampo, tale comportamento somiglia a quello di chi prima provoca e poi non sta al gioco, propagando un comportamento che in maniera esemplare riesce a «ritenere contemporaneamente valide due opinioni che si annullano a vicenda»: rinnega e rivendica, realizzando quella conciliazione tra contraddizioni che permette ai condizionamenti del potere di mantenersi.\nAtteggiamenti del genere sono molti diffusi nel web e nei social network, di cui non è tanto da stigmatizzare l’apparente democrazia e l’effettiva capacità di tracciare ogni dato, quanto le notevoli difficoltà che dimostrano molti utenti di sostenere confronti fondati e argomentati, oppure di stabilire per primi dei criteri su quali aspetti far conoscere di sé. Tali limiti non rappresentano un destino, dove si prenda atto delle inadeguatezze da emendare, che in qualche modo si compendiano nel dire e fare qualunque cosa a cui non si creda.\nFocalizziamo su alcuni aspetti più tipici e deteriori delle discussioni da social forum. Alcuni vivono nel computer e poi si dimostrano incapaci di affrontare testi più lunghi di cinque righe. Chi si lamenta della decadenza culturale, e poi dichiara tronfio di rinnegare le fonti. Quelli che rivendicano la cultura orale però lo fanno scrivendo e confondendola con la chiacchiera. Coloro che lanciano discussioni male impostate solo per promuoversi però poi non sanno seguirne gli sviluppi. Cazzeggiare a sproposito con questioni che s’ignorano e poi di fronte alle conseguenze della propria stoltezza atteggiarsi ad offesi, credendo che essere seri significhi non ridere.\nA dare retta a costoro, del pensiero e delle altre arti rimarrebbe soltanto un possibile autocompiacimento e, a prescindere da ogni possibile generosità umana e non troppo umana, nessuno scriverà mai abbastanza e nessuno leggerà niente: finiremo con lo stare tutto il tempo ad oziare ripetendo sempre le medesime baggianate. Fortunatamente, ciò non è obbligatorio: il nostro agire può definire la realtà, e nel web c’è ancora molto da fare. Inoltre, il livello dei testi e la loro cura dipendono più che mai dall’interazione con comunità nelle quali è decisivo il contatto tra le diverse forme del leggere e dello scrivere, e dove può definitivamente prendere forma un autentico sentire cosmopolita. Sono vantaggi enormi, per i quali vale la pena impegnarsi, arginando aberrazioni, spezzettamenti, provincialismi vari.\nBisogna però avere idea di qual è il significato della scrittura. Invece, spesso sono ostentate proprio la mancanza di professionalità, l’incapacità d’ascolto, l’assenza della competenza più elementare: dimostrando, piuttosto che la presunta democraticità del mezzo, la propria personale inettitudine nel nutrire i propri stessi interessi. Certe cose sicuramente non sono mai state per tutti e, in tempi non sospetti, il sempre-dolce-dolce Schopenhauer aveva un’idea di moderazione molto molto simpatica: «È assolutamente sbagliato voler trasferire anche in letteratura la tolleranza che per forza si deve usare verso le persone ottuse e senza cervello in società, dove simili tipi brulicano. Nella letteratura costoro sono, infatti, intrusi sfacciati, e qui disprezzare le cose cattive è un dovere verso quelle buone: per colui per il quale nulla è cattivo, nulla parimenti è buono. In generale, nella letteratura la ‘cortesia’, che è di origine sociale, è un elemento estraneo, assai spesso dannoso; poiché essa esige che la roba cattiva sia riconosciuta buona, e perciò ostacola senz’altro i fini della scienza, come dell’arte.» (Sul mestiere dello scrittore e sullo stile, 1851).\nLe persone adulte non si contentano di sentirsi dire “infatti”, e tra uomini interessati al sapere ogni posizione affermata è passibile di discussione, se alla critica corrisponde l’intento di distinguere, animato dall’esigenza di comprendere. Pensarla diversamente è una ricchezza, possiamo imparare molto da chi la pensa diversamente da noi, ma bisogna comunque pensare. Infatti, esistono criteri per formulare le opinioni (così come esistono idee sballate), e il diritto di parola, anche se sembra automatico, non solleva dalle responsabilità di quanto viene detto (ma troppe volte devono ricordarcelo le conseguenze). È necessario mantenersi vigili verso errori, evidenti dove le affermazioni non quadrano con l’ordine del discorso e quando si diffondono dati imprecisi non rispettosi di una minima etica della conoscenza. Così, non esiste nessun dogma verso la lingua, la lingua è invenzione, ogni errore può portare a nuove soluzioni, ed è anche questo a costituire libertà e stile: c’è però una decenza. Le parole non sono chiacchiere: se le riduciamo a tali, peggio per noi.\nAffermazione che, per un motivo o per l’altro, non sono assolutamente convincenti dipendono da inadeguatezze esemplari, che in neolingua possiamo definire tanto «pensabuonate» quanto «archepensevoli». Sottoporre un’opinione a critica non è polemica, e anzi dove supera le parzialità scioglie dai personalismi. Peraltro, è molto più criminale permettere la diffusione di parzialità, errori e frescacce varie, che cercare di favorire un lavoro di riflessione al quale ognuno è chiamato e i cui benefici coinvolgono tutti. Una discussione non può fare a meno di confronti tra posizioni, le idee possono circolare soltanto se siamo in grado di distinguere.\nLa scrittura non prescinde da distinzioni, argomenti e confronti, anche perché la mediocrità non può essere in grado né di conoscere, né di commuovere. La mediocrità autocompiaciuta, così come la sguaiata stoltezza, sono però molto suscettibili: anche quando si parla d’altro, sono sempre pronte a rivendicare qualche sterile “cattiva infinità”; ma del resto, perdere tempo è la loro missione. Demistificare le presupposizioni ingenue non è affatto un atteggiamento presuntuoso: piuttosto, aiuta a dirimere alcune “conoscenze presunte” e favorisce chiarimenti. Tuttavia, è impossibile avere rapporti con chi sputa nel proprio riflesso e poi rimane a guardarsi. Imbambolata nella prosopopea della propria inutilità, tale presunzione radicale non porta contributi ma si limita a richiamare attenzioni su sé, credendo basti questo a fare “gultura” (spesso carente anche nell’ortografia). Non è seria, né fa ridere, è soltanto noiosa.\nLa tendenza alla svalutazione del sapere e della cultura era in corso già prima di Internet: alcuni la chiamano “comunicazione”. Gli aspetti di semplificazione linguistica e concettuale da tempo si sono imposti nei media, nell’istruzione e nella politica, accompagnando una generale corruzione che per molti imbecilli non solo è indiscutibile, ma è anche una condizione a favore. In questo clima, oltre a scrittorelli e poetastri (fanno chiasso ma basta saper leggere per riconoscerli) intenti nella contemplazione della propria vuota immagine, prosperano anche gli esponenti di una pseudo-cultura (più dannosi dei vecchi pseudo-intellettuali in quanto negano gli stessi criteri minimi di comprensione) profonda come l’inconsistenza. Figure di questo tipo, che con la scrittura non c’entrano niente e che ambiscono a popolare il “pianeta dei famosi” non sono una novità; ora, proprio la rete che ne segna il proliferarsi può permettere di contrastarli, confutarli e procedere oltre. Questo è possibile laddove ci si assuma la responsabilità e la decenza di pensare: attività che, pur se non interessa tutti, è comunque a disposizione di ognuno. Nel “professare” tale decenza e responsabilità, possiamo trovare una linea di difesa inattaccabile.\nEsistono alcune distinzioni precise dei comportamenti in rete, che oppongono, secondo uno schema esplicativo, l’“attore” all’“eroe”. L’“attore”, nei casi migliori, è come un bambino che invade una partita di campionato per giocare a figurine; generalmente interessato non tanto alla “relazione” quanto alla “masturbazione”, spesso non sa, non sa di non sapere e nemmeno gliene frega un cazzo. Può prendere il fastidio e il disprezzo che suscita come segno di distinzione, oppure rivendicare spazi di “libertà” per continuare a “trastullarsi” inutilmente. In definitiva, non c’è molto di cui parlare con lui perché, di fatto, non parla. L’“eroe”, per creare “impresa” del proprio sapere e poter avviare un proficuo “commercio” di idee, non può più limitarsi ad essere interessato al contenuto, ma ne deve essere promotore, deve rimetterlo al centro di ogni messaggio senza scinderlo dalla forma e dal contesto, cercando di rinnovare i codici e di ristabilire degli ambiti, ad un livello nel quale il “pensiero” sa farsi “evento”. Niente paura, eroi: in un’epoca di smaterializzazioni, l’esperienza dell’evento è così comune da essere banale. Occorre soltanto fare in modo che ad essere veicolati siano studi ed esperienze effettive.\nCon Internet abbiamo tutti imparato a scrivere. Adesso occorre cominciare a pensare: altrimenti sono soltanto chiacchiere. Per quanto sugli aspetti tecnici sia inevitabilmente datato, è ancora in grado di farci comprendere i rischi di un uso acritico della rete il libro di Luciano Floridi L’estensione dell’intelligenza (1996), che stabilisce l’importanza di un «controllo di qualità». Al riguardo, credo che non dobbiamo aspettare la tutela di nessuna istituzione: è diritto e responsabilità della nostra intelligenza provvedere, se ne abbiamo cura. La posta in gioco è sempre il libero scambio di informazioni, che per essere davvero tale deve «potersi premunire contro ogni forma di sapere corrotto o incompleto» in modo da evitare che le persone non siano più in grado «più in grado di distinguere tra lo spazio intellettuale del sapere e un ambiente inquinato da spazzatura e rifiuti digitali». Il controllo di qualità può quindi essere praticato anche attraverso l’assunzione dei criteri scientifici di argomentazione e attendibilità, da mettere continuamente alla prova. Non sempre succede, ma siamo noi a scegliere.\nNell’ambito dei social, l’operazione, è a mio avviso possibile soprattutto su Twitter (impostato sulla sintesi), LinkedIn (basato su competenze riscontrabili), GooglePlus (sistematico e indicizzato), ma certo non basta. Tali strumenti possono permettere di formulare contesti dove è possibile intervenire per dare contributi verificabili e lavorare a livelli diversi e comunque capaci di reciproca implicazione. Divulgare non significa involgarire, fare ricerca non significa escludere, in una comunicazione responsabile la qualità dei contenuti deve essere preservata. La curiosità, l’intelligenza e le migliori possibilità di metterle in gioco non devono essere mortificate da noiose facilonerie, vizi ideologici e populismo spinto. Ma non finisce, e non comincia, qui: Infatti, bisogna sopratutto ricomprendere il rapporto che lega il virtuale ad altre esperienze e determinazioni.\nIl “virtuale”, per chi l’ha capito, non si oppone al “reale” per poi sostituirsi a lui in un generalizzata follia, e se favorisce la riconsiderazione del verosimile non comporta nemmeno il prevalere della falsità. Pierre Levy (Il virtuale, 1995) pone il virtuale in relazione con l’“attuale” e gli affida il compito di permettere la riapertura di strutture nella realtà quotidiana già presenti e in atto, favorendo così tanto il manifestarsi di qualità inibite che non possono manifestarsi pienamente, quanto di il reinterpretare l’organizzazione secondo modi capaci di dischiudere progetti inediti e di rivoluzionare l’immaginazione personale e collettiva. Tuttavia, come la spora che si diffonde, il virtuale per dispiegarsi necessita di un ambiente adatto: mica basta digitare.\nLa storia di millenni e ogni giorno del mondo è in grado di far comprendere a chiunque che esistono moltitudini di relazione a cui la scrittura conduce. Non è il caso di rifiutare barbaramente la possibilità di dirsi qualcosa di significativo nella lingua in cui ci si esprime: altrimenti, per davvero sarebbe preferibile il silenzio. La presenza di persone d’ogni tipo deve rendere la discussione valida aldilà d’ogni banalizzazione, senza l’assurdità tipica del populismo di ogni colore di emarginare chi ha dati e competenze, riscontrabile anche nelle conferenze organizzate dagli ignoranti. Tra lo sfascio delle istituzioni e l’infantilizzazione della cultura oggi sembra davvero di vivere in una versione anarco-capitalista del mondo orwelliano. Provare a ricostruire un sapere lì dove siamo: questa è la sfida. La pedagogia al ribasso è impossibile, e lo sfoggio da evitare è quello di frasi fatte e stereotipi culturali. Sennò, ce lo meritiamo il Grande Fratello.\n8. Verso una nuova letteratura?\nLa scrittura chiede attenzione e raccoglimento: leggere non significa guardare e basta. Riconoscere una visione esige attenzione. L’opposto esatto della scrittura è chiacchierare troppo senza comprendere niente, come succede quando ci si limita ad essere generici e lamentosi. È il modello esatto dei media: occorre essere attenti a non assumerlo come dogma, oppure imitarlo pur laddove si crede di criticarlo. Secondo un movimento diverso, i media possono appropriarsi della letteratura: Orwell evidenziava che la versione in neolingua dei classici della letteratura li impoverisse irrimediabilmente: tuttavia, i molti adattamenti che ormai si affiancano agli originali non sembrano, nel migliore dei casi, toglierli dignità, quanto estenderla, in un rapporto aperto e vivo. Ci sono invece alcune scritture contemporanee che si presentano piuttosto conformi alla distruzione del significato e alla negazione della realtà: a qualcuno può piacere, perché è bello immaginarsi scrittori, e quando non si è in grado di leggere e scrivere qualche illusione può sicuramente aiutare.\nScrivere è elaborare, il resto sono seghe. Esiste però anche una “letteratura non creativa”, per cui il critico statunitense Kenneth Goldsmith parla espressamente di «imparare a gestire la grande quantità di testi già esistenti», capacità che dovrebbe soppiantare la «necessità di nuovi testi»: questa ultima frase è però la parafrasi pedestre di quanto affermato dall’artista concettuale Douglas Hueber, che a sua volta parlava di «oggetti» e non di «testi» (realtà piuttosto diverse). Nuovi testi si producono di continuo, proliferano indefinitivamente, sono sollecitati da un mondo che cambia e vuole essere compreso: tutto questo accade, anche se alla cieca, persino con gli “esercizi” (che non sono quindi scrittura definita) proposti dal simpatico buontempone americano Goldsmith. Tuttavia, quale scrittore che abbia qualcosa da dire si contenta di fare esercizi? Il plagio poi, in quanto tale, oltre ad essere reato, è anche un’ammissione di stupidità. A chi piacciono gli scrittori stupidi?\nL’uncreative writing può aggiornare il cut-up praticato da Burroghs, il quale comunque non aveva problemi a realizzare frasi originali, e poteva quindi pure permettersi di decostruirle. Se si volesse ricondurre questo discorso ai “gesti” di John Cage, peraltro anche un formidabile scrittore, quella di Cage è musica squisita raccolta nel suo puro ascolto, oltre ad essere zen. Invece, per la retorica latina, l’imitatio consisteva nella traduzione dei greci, l’aemulatio nella loro rielaborazione stilistica, comportando soprattutto la fiducia nell’identità della parola con il vero: ma non possiamo chiamare a testimone i classici, il nostro fronte è completamente da un’altra parte.\nSe oggi lo scrivere è utilizzato da tutti, non tutti possono appellarsi “scrittori”: le declinazioni dell’autore sono numerose, ed esistono anche scriventi e redattori che sanno trattare testi perché li conoscono bene a livello tecnico, di tessitura e articolazione. Inoltre, se da sempre ci sono quelli che aprono bocca e gli danno fiato, oggi ci sono quelli che digitano senza pensare. Sono tanti, ma non per forza hanno ragione loro.\nSaper pensare è proprio quanto serve per scrivere qualcosa che ne valga la pena. È assolutamente falso che si sia ormai detto tutto e che non si può quindi più aggiungere nulla di nuovo e valido. L’impotenza non è un destino, in ogni angolo di questo mondo c’è continuamente qualcosa che si offre: ma anche qui, bisogna saper vedere.\nLa provocazione di Goldsmith si basa sulla celebrazione del «programmatore», ad ogni modo uno che sa dove «mettere le mani», e con molta precisione. Tuttavia, il feticismo tecnologico potrebbe essere a sua volta datato, così come la proscrizione dell’originalità compiuta dal post-moderno: infatti, ne derivano pure i guasti della comunicazione e della sua mezza cultura, ormai evidenti, almeno a chi sa vederli. Inoltre, se il digitale rappresenta per la scrittura di quello che per la pittura fu la fotografia, non va sottovalutato che questa permise alla pittura l’esplorazione dei propri specifici valori, disancorandoli da preoccupazioni rappresentative, come dall’impressionismo in poi è evidente a chiunque sappia “leggere” un quadro. Pertanto, oggi potrebbe essere possibile esplorare le frontiere che si aprono ad una scrittura capace di essere in relazione con se stessa.\nLe analogie tra letteratura e programmazione, in quanto basate sulla costruzione di reti articolate, sono oggetto della riflessione e del lavoro di scrittura di Vikram Chandra, autore di Amore e nostalgia a Bombay (1997). L’autore indiano evidenzia la differenza tra gli usi denotativi del linguaggio (che stabiliscono significati univoci) e quelli connotativi (per i quali sono decisivi contesto e articolazione simbolica - ricondotti al concetto induista di dhvani, riverbero). L’esigenza di distinguere i piani contribuisce a mettere un argine anche alle pretese dei geek di essere “artisti”, che rischia di togliere ogni specificità all’arte delle parole, irriducibile alla loro “forma” (in quanto costituita dal movimento stesso delle idee); per il resto, il suo romanzo prevede ambientazioni contemporanee e qualche elemento retrò, e si risolve nel raccontare storie all’interno di una storia.\nViviamo sicuramente un’epoca di cambiamenti così veloci da formulare un’immagine di immobilismo, quindi è meglio andarci piano con l’ottimismo;  se poi vogliamo ancora un’emancipazione possibile, l’ingenuità di credere che Internet segni automaticamente la fine di un sistema di potere verticista va demistificata. Infatti, spesso la “moltitudine” si limita ad essere il megafono distorto della “casta”, e aver confuso la dovuta critica dell’autorità con l’infantile rifiuto dell’autorevolezza ha prodotto troppe “star culturali” ridicole e dannose, determinando una straordinaria influenza del pattume. Inoltre, se per gli scrittori sentirsi stranieri in questa terra non è una novità, occorre più che mai essere pronti a gestire i cambiamenti con coraggio e, al contempo, cautela. Web semantico e meta-linguaggio sono direzioni che chiunque non si accontenti della masturbazione diffusa deve assumere e configurare da subito.\nSaper distinguere non è mai stato un esercizio popolare ed è diventato anche piuttosto arduo: proprio per questo, occorre insistere, senza troppi complimenti. Saranno stati scritti anche molti romanzi in questi anni, ma la narrativa di consumo è perlopiù composta da robaccia, rabberciata alla meglio con cliché datati: farsela piacere per forza è un crimine contro l’umanità. I peggiori sono quelli che si danno un tono: il misticume light di Paulo Coelho e l’impegno alla carlona di Erri De Luca esemplificano come il sistema migliore per portare avanti il progetto di dar fuoco ai libri sono proprio i cattivi scrittori.\nUna letteratura è tale anche perché esplora un presente: è quindi inevitabile una minima considerazione dei linguaggi della programmazione, che consistono in indicazioni scritte in particolari codici. Ad esempio, è certamente una bella sfida descrivere attraverso l’algebra booleana, che elabora matematicamente la logica proposizionale attraverso reticoli dotati di proprietà (distributività, complementarietà, minimi e massimi) e costruisce circuiti elettronici attraverso operatori logici (NOT e AND). Tuttavia, rendere dogma l’adeguamento alle emergenze porta a risultati ridicoli, che spariscono con l’ondata a seguire e non soddisfano l’esigenza di significato. Non c’è poi oggi nessuna tendenza che obblighi a questo o a quello: in letteratura, da tempo generi e correnti sopravvivono per pura convenzione di mercato, oppure per un’esigenza di fare mafia estremamente diffusa anche tra chi ostenta moralismi, soprattutto in Italia.\nIn 1984 esiste una macchina per scrivere romanzi, alla quale è addetta Julia, l’amante e traditrice del protagonista, e c’è anche il versificatore che scrive canzonette sentimentali; oggi, il software per narrare possiamo comodamente scaricarlo da Internet, si chiama Bibisco e prevede precise funzionalità. 1) Tutto ciò che ti serve (organizza capitoli e scene, gestisci le revisioni, esporta il romanzo in pdf o rtf. E, naturalmente, scrivi con un text editor completo di tutte le funzionalità). 2) Organizza le tue idee (crea la struttura del romanzo, definisci premessa, fabula, linee narrative, luoghi e il contesto sociale e temporale in cui si svolge la storia). 3) Conosci i tuoi personaggi (un romanzo funziona quando i personaggi sono credibili, cioè quando emerge la complessità della loro natura umana. Per questo ti aiutiamo a conoscere tutto dei tuoi personaggi). 4) Analizza in dettaglio (osserva come i personaggi, i luoghi e le linee narrative sono distribuiti cronologicamente e attraverso i capitoli). 5) Fatto con amore, per scrittori (questo è un progetto personale, fatto con amore. Amiamo i libri e vogliamo aiutare gli scrittori a scrivere bellissimi romanzi. Ah, Bibisco è gratis e open source!).\nAlla finfine, tra una spiegazione e una moina, il tutto si riduce ad un word processor un po’ più elaborato, strutturato per tenere conto di capacità e procedure che nella scrittura occorre gestire a livelli di complessità impossibili da prevedere per qualsiasi algoritmo, propriamente definito come una serie limitata di istruzioni per risolvere un problema logico o matematico: insomma, un calcolo. In sintesi, Bibisco è un programma che aiuta a tenere in ordine schede e appunti, premesse, fabula e ambientazione, linee narrative caratteri e funzioni dei personaggi e loro distribuzione nelle varie scene. Per farla breve, tutto ciò che può stare su una scrivania viene delegato ad un programma: non è un problema, se riesce a stare anche dentro una testa. Ma serve davvero?\nBibisco o non bibisco, esistono da tempo meccanismi di scrittura scontati, dei queli scriventi e “leggenti” pigri di mente non sanno fare a meno. Farsi uno schema è il minimo: infatti, ne servono un’infinità, solidi e variabili al contempo. Forse può bastare carta e penna, memorie esterne possono sempre essere d’aiuto, ma certamente chi è in grado di farsi tali domande sa che certi elementi non possono essere sostituiti da download, software e da tutto quanto può ridursi ad automatismi. Compiutezza d’espressione ed elaborazione stilistica sono variabili complesse, non gestibili attraverso la semplice esecuzione di algoritmi.\nUna storia non è caratterizzata soltanto da fluidità, ma ha anche significati. La gestione di linee narrative parallele può essere tutto tranne che meccanica, e richiede controlli intrecciati. Anche lo schematizzare può esigere revisioni retrospettive: se non esclude l’invenzione, questa stessa ha schemi di funzionamento, mai completamente razionalizzabili. E in ogni momento può irrompere una nuova idea. Uno strumento è tale in quanto è funzionale ad uno scopo e lo supporta. Lo strumento è uno strumento: è la pagina che deve esplodere.\nNessuna preclusione: apprezzo le possibilità di controllo che la scrittura digitale ha introdotto, le capacità di precisare il pensiero che è in grado di permettere. Non per questo però ogni scimmia può digitare l’Amleto: esiste un livello semantico che richiede particolare vigilanza. Programmi per scrivere commenti sono diffusi nello spam, e quando sono entusiasti preferiresti siano veri. Le traduzioni automatiche hanno grossa utilità, ma se non conosci un minimo le due lingue e l’argomento in questione fai ridere. Leggere, comprendere e assimilare sono processi che richiedono una mente sufficientemente allenata: ed è la capacità di rileggersi con distacco a permettere una scrittura elaborata.\nLe capacità di leggere e valutare forniscono il senso di testi e contesti e devono essere scelte e coltivate con criterio; non comportano di necessità alcun “successo” ma possono facilitare  la comprensione delle cose, per coloro a cui interessa. Probabilmente, oggi “pubblico” e “critica”, prese nel loro senso effettivo, non hanno alcuna influenza. Infatti, nelle pratiche più diffuse sembrano prevalere consumi letterari e comunicazioni promozionali basate proprio sulla denigrazione delle capacità di leggere con raccoglimento e di utilizzare strumenti valutativi. Proprio per questi motivi, il primo e più severo critico deve essere lo scrittore stesso, se è davvero tale ed è in grado di raccapezzare in sé l’umanità per cui scrive: altro che intuizione. Se ne accorse già Baudelaire, cosciente di essere moderno e che «l’aureola del poeta» fosse ormai «caduta nel fango», e capace di guadagnarsi il successo perseguendo quanto ritenesse giusto, anche al costo di sottostare a processi giudiziari._ _Un’autentica serietà professionale esige competenza: per muovere il mondo, o almeno provarci, è necessario trovare punti d’appoggio, servono cognizioni adeguate e argomenti puntuali, insomma tutto quanto non è chiacchiera.\nRispetto agli atteggiamenti estremi degli scrittori, credo sia evidente che nell’essere troppo convenzionali difficilmente può realizzarsi qualcosa di interessante. Tuttavia, per riuscirci non basta certo sconvolgersi di droghe o roba del genere: anzi forse è meglio restare a casa che andarsi a mettere nei casini - e non lo dico soltanto perché, personalmente, ne ho combinati abbastanza. Occorre definitivamente rendersi conto che viviamo in una stagione molto diversa da quella dei maledetti storici: la trasgressione ormai è banalità ed è molto più funzionale al capitalismo degli stessi borghesi, destituiti dal loro ruolo decisionale. Una sovversione deve però riflettersi anche sul linguaggio: ad esempio, non basta dire “sesso non convenzionale”, potrebbe pure essere soltanto pubblicità e masturbazione.\nUna nuova letteratura si ottiene anche disarticolando gli ordini di potere e decostruendo le pratiche ordinarie, ma ogni “stranezza” deve riconquistare piena intelligibilità: una vera competenza linguistica ha la dignità di una conquista consapevole laddove è dotata di quell’universalità che permette di agganciare la contingenza del nostro particolare esserci al passato e al futuro. Un relazionarsi degno permette l’autenticità di una pienezza di senso sempre possibile: tutto quello che non è neolingua.\n9. La rivincita del congiuntivo\nIl senso di sfumatura e possibilità espresso dal congiuntivo è opacizzato da una mentalità ossessivamente schiacciata, come ha segnalato anche Marc Augé, su un presente privo di prospettive: di fatto, è proprio concepire tempi e modi diversi dal “qui e ora” a essere diventato complesso. In questo, la neolingua si dimostra agita laddove ad una forma linguistica trascurata corrisponde un pensiero atrofizzato. Consideriamo però che la nostra lingua rispetto ad altri idiomi europei ha maggiore stabilità: infatti, noi ancora comprendiamo Dante, gli inglesi non capiscono Chaucer. Tuttavia, un alternarsi di modi diversi come quello praticato da Manzoni ci sfugge.\nCi sfugge quindi pure il congiuntivo? Modo dell’irrealtà, nelle subordinate indica volizione, aspettativa, opinione, persuasione, mentre nelle proposizioni indipendenti ha ruoli esortativi, concessivi, dubitativi, ottativi ed esclamativi. Ad esempio, il ruolo ottativo è quello di: «Tizio non rideva: aveva il terrore d’essere seguito e a ogni angolo di strada si voltava o tornava indietro per vedere se c’era qualcuno che lo stesse pedinando.»\nIl congiuntivo a volte si esprime pure a gesti, nei dialetti che ancora li ‘parlessino’ tutti, per quanto in forme diverse da quelle ormai storicizzate e spesso riconosciute come lingue, fatto che anni fa sarebbe stato impensabile. Quante delle scelte “economiche” che nel linguaggio semplificano i ruoli di subordinazione delle frasi sono dettate dall’influenza dialettale? Quante da quelle straniere? Quante da una diffusa involuzione culturale spesso incapace di far ridere anche involontariamente?\nE fino a che punto arriva l’inconsistenza dell’irreale in cui siamo immersi, capace di costringere il congiuntivo ad eclissarsi eppure a continuare a esistere? Contro l’ansia nei confronti del congiuntivo, un articolo dell’Accademia della Crusca parla proprio di una sua “vitalità”, tuttavia costretta a vistosi “regressi” che negli usi linguistici, a volte sollecitati addirittura dalle preoccupazioni comunicative delle redazioni giornalistiche ed editoriali, gli preferiscono l’indicativo; la sparizione, infatti, riguarda più i tempi composti del trapassato remoto e del futuro anteriore: “ebbi parlato” e “avrò parlato” sono ancora meno diffusi dei congiuntivi passato e trapassato “abbia parlato” e “avessi parlato”, ma non è che possiamo semplificarli e abolirli per far favori a chi non li comprende: sarebbe questa un’applicazione piuttosto manualistica dei principi della neolingua.\nInoltre, deve essere ribadito che proprio i processi di globalizzazione conducono a “paesanizzazioni” e quindi a localismi spinti e diffuse resistenze linguistiche. L’inglese, più pratico che banale, è sempre poco praticato dai provinciali italioti; la lingua più diffusa al mondo è lo spagnolo la cui somiglianza all’italiano è minata da molti “falsi amici”. Il cinese è ricercato non per gli involtini primavera ma per lo sviluppo dei mercati asiatici; l’ideogramma ha implicazioni interessanti che rispondono ad altri criteri rispetto a quelli alla base di grammatica e logica delle lingue alfabetiche: forse, in una comprensione sempre più legata al fattore iconico, ci può sembrare meno lontano di un tempo.\nBisogna distinguere anche riguardo l’influenza della televisione: infatti, non esiste soltanto una generazione di figli del tubo catodico: fino ad inizi anni ’80 la tv aveva ancora un valore didattico, e naufragò soltanto in seguito: oggi, l’aspetto educativo potrebbe essere recuperato proprio attraverso lo sviluppo della rete, nella quale andiamo verso il web semantico, detto anche 3.0. Sarà qualcosa più di un numero e di un nome? Si potrebbe trattare di dare attenzione ai contenuti uscendo dagli abusi comunicativi in cui tutti scrivono ma nessuno legge nemmeno quel che scrive? Potrebbe finire lo spregio annoiato che, di continuo, ingenui e ipocriti accumunati dalla medesima stoltezza compiono dei concetti stessi di elaborazione, documentazione, verifica, correzione, revisione? E se avessi avuto una ruota sarei stato una cariola, dico bene?\nIl congiuntivo è una piega, che si potrebbe scegliere oppure no, per motivi d’economia: tuttavia, valutare i contesti discorsivi è davvero così costoso? Lo è dove qualcuno continua a ripetere: «Tu crederai che il lavoro consista nell’inventare nuove parole. Neanche per sogno! Noi distruggiamo le parole, invece. Dozzine, ma che dico? Centinaia di parole ogni giorno. Stiamo riducendo la lingua all’osso. [..] Non ti accorgi che il principale intento della neolingua consiste proprio nel semplificare al massimo le possibilità del pensiero? Giunti che saremo alla fine, renderemo il delitto di pensiero, ovvero lo ‘psicoreato’, del tutto impossibile perché non ci saranno più parole per esprimerlo. Ognuna delle idee che sarà necessaria verrà espressa esattamente da una “unica” parola, il cui significato sarà rigorosamente definito, mentre tutti gli altri significati sussidiari verranno aboliti e dimenticati.»\n10. Decondizionamenti sonori: Hugh Hopper\n«In 1984 ho fatto tutto il possibile per cambiare i suoni: ho accelerato i nastri, li ho rallentati, li ho fatti girare in senso inverso, ho creato sovrapposizioni di piste. Ho anche usato sul basso un pedale che si chiamava TootleBug e che era uno dei primi pedali analogici per il cambio d’ottava. Avevo anche cominciato a comporre alcuni temi minimali e degli spazi dentro i quali ho aggiunto diverse parti di basso scritte e improvvisate. Poi ho inserito effetti o strumenti strani, utilizzati in modo assolutamente inconsueto, facendo spesso ricorso ai loop. Ho invitato poi altri musicisti a suonare con me, come John Marshall che ha suonato la maggior parte delle percussioni. In alcuni dei pezzi più lunghi, quelli dalla dimensione quasi psichedelica, ho rallentato le tracce che contenevano i piatti della batteria, per evidenziare quella sensazione ruvida ma anche molto fluttuante.»\nIn un’intervista realizzata nel 2005, quattro anni prima della sua scomparsa, il bassista e compositore Hugh Hopper descrive il lavoro compiuto nel suo primo disco solista del 1973. 1984 è un lavoro di nessuna fortuna commerciale, emblematico della ricerca musicale, che cattura in maniera esemplare le atmosfere cupe ed ossessive del romanzo di Orwell, a cui sono dovuti anche i titoli dei brani, privi di testi (due anni dopo è Diamond Dogs di David Bowie a riuscire in tale impresa). Ne è in qualche modo prologo 1983, la traccia che nello stesso anno, con il pensoso e minimale uso degli intervalli di una grande settima di Fa, chiude Six dei Soft Machine e la proficua partecipazione di Hopper, che è stato anche giornalista e scrittore, ai lavori della proteiforme band inglese.\nI paesaggi sonori di 1984 rievocano i quattro ministeri del Socing. Miniluv (Ministero dell’Amore - 14:32) esplora le diverse declinazioni e sovraincisioni di un basso, impegnato in tutto tranne che nel relegarsi al ruolo di accompagnamento, annodato in loop e decostruito in sussulti. Uno stacco sorprendente apre _Minipax I _(Ministero della Pace – 3:20): i sax di Gary Windo e Lol Coxhill, contrappuntati dai tromboni di Nick Evans e Malcom Griffiths, articolano un tema cromatico discendente in tre quarti, che parte da La, tocca Fa diesis e torna a La, quindi trasposto in Do e poi sviluppato in variazioni sostenute dai riff della chitarra di Pye Hastings e dalla ritmica di John Marshall e Hopper; segue Minipax II (3:14) che tra loop e improvvisazioni intarsia tra loro percussioni, fiati e basso. Minitrue (Ministero della Verità – 1:25), è una frase lunga e spezzata dove tutti i musicisti ci riportano alle coordinate di Facelift dei Soft Machine, scritta dallo stesso Hopper. Miniplenty (Ministero dell’Abbondanza – 17:04) si compone di continue variazioni dove insieme al pulsare e al vorticare del basso giocano anche le distorsioni di chitarra e percussioni minimali. Minitrue reprise (3:18) è caratterizzata da un loop di fiati su cui improvvisa il basso. Chiude il disco Miniluv reprise (5:03) improvvisazione collettiva di solido impianto.\nIn un incrocio dei suoni straniante e perfetto, il basso elettrico di Hopper dimostra la capacità di essere anche qualsiasi altro strumento, sfuggendo a ogni normativizzazione. Inutile usare parole come jazz-rock-psycho-ambient, nominare parentele e prossimità: questa è musica. Non ci resta che ringraziarlo: più di quarant’anni dopo, a molti può risultare ancora incomprensibile, nel suo essere intenta a scardinare le abitudini d’ascolto con i suoni di un futuro impossibile. Come dice Orwell alla fine del romanzo, è tutto a posto. 1984 non passerà mai. Già sappiamo che se il futuro sarà simile al presente, nessuno potrà ascoltare un messaggio non conforme: se il domani sarà differente, niente di tutto questo avrà significato. Eppure, qualcuno sa: «Ci incontreremo nel luogo dove non c’è tenebra».\n•\nTratto da discussioni del gruppo Scritture di LinkedIn, novembre 2013-giugno 2014_ _ Fotografia: Claudio Comandini, “Neolingue” - Sofia, agosto 2002"
  },
  {
    "objectID": "posts/pages/2017-09-27-il-bambino-senza-tempo.html",
    "href": "posts/pages/2017-09-27-il-bambino-senza-tempo.html",
    "title": "Il bambino senza tempo",
    "section": "",
    "text": "Il romanzo di Michele Iacono _Il bambino senza tempo , di cui qui presentiamo il primo capitolo, prende lo spunto da un fatto di cronaca: la morte di un bambino in un paese del Medio Oriente. Alfredo Bonafede, un uomo di mezza età dalla vita anonima, leggendo la notizia rimane profondamente colpito dalla frase pronunciata dal bimbo in punto di morte: «Lo dirò a Dio». Da quel momento, il protagonista rimane intrappolato in una sorta di sogno tra le strade del centro storico di Palermo, senza poterne uscire. Crede, o si illude, di poter salvare realmente il bambino da quella morte orribile, tornando indietro nel tempo, a un attimo prima che la bomba esplodesse: e così, intrappolato in uno strano loop temporale e narrativo, ci prova di continuo, fiducioso nonostante le insidie. Un orologio particolare gli permette di ricominciare la storia ogni volta, in ogni capitolo, dal suo inizio. Ad accompagnarlo in quest’avventura ci sono strani personaggi incontrati tra una piazza e l’altra della città. Il vecchio boss don Peppino,  la cartomante Carlotta, il giornalista Tommaso Ferrero, la coppia di trans Viola e Paola, la quasi anoressica Esterina che confeziona bambole e vive con le zie che realizzano ex voto, l’affascinante Liliana col neo sopra le labbra dietro la quale si cela Lucifero. In questo microcosmo di umanità, che si dibatte nell’assurda realtà dell’esistenza, si sviluppano i temi del rapporto tra Dio e l’uomo, della morale, della cultura, delle illusioni._\nEro seduto al tavolino di un bar nella discesa dei Maccheronai, all’angolo di quella bella Piazza di san Domenico e dell’omonima chiesa barocca, il Pantheon di Palermo, dove ogni anno, dal mercoledì delle Ceneri all’ora nona del Giovedì santo, per quaranta giorni è montato un tessuto di canapa alto trenta metri detto a tila, istoriato con pitture della morte e deposizione di Cristo, che durante le celebrazioni pasquali è fatto cadere a liberare l’altare maggiore, annunciando al mondo il Cristo risorto. Al riparo dal sole guardavo la gente indaffarata che andava su e giù per la piazza, illuminata da una luce che disegnava in maniera netta le ombre della chiesa e della maestosa colonna centrale. Accanto a me, nel tavolino a destra, un muratore dai vestiti sudici di lavoro e guarniti di piccole macchie di calce allineate secondo un ordine casuale fumava una sigaretta, forse in attesa di riprendere a lavorare.\nBevevo il caffè quando gli occhi si soffermarono su una notizia che riportava di un bambino ucciso in un paese in guerra: i testimoni riferivano che prima di morire il bambino aveva detto qualcosa di importante intorno a Dio.\nCosa c’era di così interessante nell’articolo? I bambini catturavano l’attenzione più degli adulti? Eppure ogni giorno ne morivano chissà quanti, in paesi sperduti di cui si ignorava persino il nome; tornavano nella terra polverosa che li riprendeva. E allora? Può darsi che la mia attenzione fosse rivolta alla divinità, perché in fondo un bambino di quattro anni non ne sapeva niente né di Dio né della religione. Del resto, a chi importava di queste cose? Il muratore lì accanto sarebbe stato d’accordo; magari un sorriso beffardo sarebbe apparso sulla sua bocca, in segno di scherno, pensando: ma chi è che crede ancora in Dio? Giusto un bambino…\nTuttavia, chissà, in un sogno, in un altro mondo, forse, cose del genere non sarebbero mai accadute. Sarebbe stato bello, mi dissi, fermare il tempo e salvare il bambino. Ma non si poteva cambiare il destino, ognuno di noi l’aveva scritto da qualche parte nel cosmo; ora e data erano segnate e niente avrebbe potuto modificare l’evento.\nGuardando attentamente la foto in bianco e nero notai lo sguardo impaurito del bimbo, seduto su un lettino imbrattato di sangue; nella didascalia erano state riportate le sue ultime parole: lo dirò a Dio. Era una foto triste, pensai, e chissà perché, tra le tante che distrattamente osservavo, mi aveva colpito. Mi pareva che il fotografo fosse riuscito a cogliere la bestialità della guerra, racchiudendo in quell’istantanea quanto di più crudele poteva esserci. La figura del bambino s’impose con forza e s’impresse nei miei occhi, provocando pian piano uno stato d’animo di coinvolgimento. Reagii con un moto di stupore e fastidio, tentando di allontanare dagli occhi ciò che avevo appena visto. Ma per quanto opponevo resistenza alla fine vi tornavo e mi ritrovavo a guardare la foto senza colore: variazioni di grigi che lo sguardo trasformava senza indugio nella corrispondente sensazione di disorientamento.\nMi venne da pensare alla nostra grande capacità di aggirare lo sconforto con frasi a effetto. È morto un bambino? Ecco subito, bello e pronto, un frasario adeguato: strappato alla vita un fiore innocente, agli affetti dei suoi cari. Il suo sorriso era contagioso e dava allegrezza all’anima, ma resterà sempre vivo nei nostri ricordi. Prego che Dio vi dia la forza per superare questo triste momento. È con animo mesto che vi siamo vicini in questo terribile giorno. La morte non ci porta via completamente la persona amata, rimane sempre il suo ricordo che ci incita a continuare. Coraggio.\nMa i morti restano morti, bambini o adulti, maschi o femmine; a noi, invece, resta la consolazione che forse vi è un aldilà, un altro mondo, dove si può vivere felici un’altra vita. Quel bambino aveva pronunciato una frase terribile: voleva raccontare a Dio in persona le circostanze in cui era avvenuta la sua dipartita dalla terra. Si prendeva la briga di conferire direttamente con il Signore. Chissà che non si possa parlare sul serio con Dio, mi dissi. Se uno ha fede, il Signore deve ascoltarlo, non può non intervenire.\nMi meravigliai a pensare queste cose mentre osservavo il via vai nella piccola stradina; notai che il negoziante di una bancarella di fronte al bar cercava di vendere un vecchio orologio a un cliente, e per farglielo comprare gli raccontava una storiella antica dei tempi della guerra. Un orologio importante, diceva, con una particolarità: non bisognava mai aprire il coperchio e guardare l’ora.\nSorrisi pensando ai tanti imbrogli giornalieri in cui cadiamo e che spesso ricerchiamo, con la segreta speranza che qualcosa cambi nella nostra vita. Scommisi che il cliente – m’incuriosì la somiglianza con me stesso – l’avrebbe comprato. E così fu. Sorrisi di nuovo mentre tra me e me ragionavo: è come il gioco delle tre carte, sappiamo che c’è il trucco ma ci caschiamo lo stesso. Vidi il cliente salutare e procedere verso Piazza Caracciolo. Decisi di andargli dietro, giacché percorreva la mia strada; lo avrei seguito per un poco, per poi lasciarlo al suo destino. Pagai il conto, tre euro e cinquanta, e m’incamminai.\nIl tizio si fermò davanti a una bancarella, chiacchierò amabilmente con il padrone, poi comprò pesche e albicocche; stava per riprendere la via, quando venne investito da due trans. Gli cadde la frutta, che si sparpagliò in terra. Facendomi pena, mi avvicinai. L’uomo si lamentò e fu aggredito dalla signora più anziana, che sbraitava non si sapeva bene contro cosa. Forse a causa dell’emozione, proprio la signora improvvisamente svenne. Si può immaginare in un mercato una scena del genere: l’uomo imbarazzato, le urla dell’altra signora, le risate e le volgarità di quanti si erano fermati a curiosare.\nQualcuno gridava di chiamare l’ambulanza, ma alcuni dicevano che la signora si stava riprendendo, così, alla fine, decisero di portarla a casa, lì a due passi. La presero per le spalle e i piedi e si trascinarono verso un portoncino marrone nascosto tra due bancarelle. Mentre il signore la teneva per le braccia, in attesa che l’amica aprisse il portoncino, un giovane, con fare lesto, gli rubò l’orologio appena acquistato, dandosi poi alla fuga con il suo compare tra i vicoli della città bassa. Quando l’uomo si rese conto del furto, gridò, lasciò cadere la signora e iniziò a inseguire i ladri, che nel frattempo si erano dileguati. Anche la folla si disperse, mentre l’amica della signora, chiedendo soccorso ai passanti, riuscì a scomparire dietro il piccolo portoncino.\nTra il divertito e lo sbigottito ripresi la strada; avvicinandomi alla piazza, notai un altro piccolo assembramento. Dovetti alzarmi sulle punte delle scarpe per vedere oltre le teste: una bella signora paffuta, dai capelli rossi e un coloratissimo foulard rosa attorno alle spalle, una miriade di collane al collo e braccialetti ai polsi, leggeva i tarocchi a uno sprovveduto cliente. Uscirono la Ruota, il Giudizio e la Luna, e la signora urlò delle meraviglie, della fortuna, del grande amore e delle ricchezze che avrebbe incontrato l’uomo. Una lunga vita felice lo avrebbe accompagnato con la benedizione di Carlotta la maga. Ripresosi da quelle belle notizie, il cliente, sorridente, pagò con tutto il cuore dieci euro, ringraziando mille volte, e se ne andò contento e commosso.\n- Prego, signore, si accomodi. Carlotta le recherà in dono tre vite. Leggo futuro, passato e presente - m’invitò a sedere la maga quando le passai accanto. - Lei è chiamato a grandi cose, lo leggo negli occhi. Dieci euro sono niente se paragonati a una vita migliore, non crede?\nSorridendo, rifiutai cortesemente: stavo solo curiosando e andava già bene così. Mi allontanai ringraziandola, e poco oltre sentii una voce distinta, in un buon italiano senza inflessioni, chiedere qualcosa di particolare al fruttivendolo: voleva scegliere lui la frutta appena colta. Lo notai poiché, nel muoversi, quell’uomo distinto ed elegante aveva un che di lezioso, in modo particolare il mignolo rimaneva alzato rispetto alle altre dita. Chissà, magari un giorno avrei letto che si trattava di un pedofilo. Mi pentii subito del cattivo pensiero. Forse era una delle persone più buone al mondo e non meritava quelle malignità. Mentre osservavo il gentiluomo, mi venne a sbattere contro una ragazzina magra come uno stecchino, con i capelli corti, neri e un vestito verde pistacchio; teneva nella mano destra un involto. Si scusò con gli occhi bassi. Per un attimo la guardai e mi sorpresi a immaginarla con un paio di ali alle spalle: un angelo sofferto e malinconico. Chissà quali pensieri aveva in testa. Ci salutammo imbarazzati e ognuno riprese la sua strada.\nAvevo fatto appena pochi passi quando incrociai due giovani, e sentii che uno diceva all’altro:\n- Tommaso, hai fatto un gran lavoro in questi giorni, ho visto gli articoli che hai scritto, veramente notevoli, complimenti!\nL’amico, un tipo dai capelli arruffati e dalla barba riccia, molti giornali sottobraccio, lo ringraziò:\n- Sapessi quante storie incredibili succedono ogni giorno, se te le raccontassi… nemmeno mi crederesti!\nE l’altro: - Allora anche tu…\nEro arrivato nei pressi della piazza quando sentii forte e chiaro una voce roca gridare:\n- È uscito il dodici, controllate i vostri numeri, il vincitore avrà duecento euro, controllate, Tano vi porta fortuna!\nUn ometto piccolo, con una bella gobba a sinistra, gridava i numeri della lotteria popolare e incitava i negozianti e i clienti a guardare se avessero vinto il premio.\n- Controlli i numeri - mi disse l’ometto.\n- Non ho numeri, non ne ho comprati - risposi meravigliato.\n- Strano, mi sembrava di averle dato il dodici, proprio a lei - Mi guardò fisso negli occhi, spostò in avanti gli occhiali scuri, li rimise a posto. - Sì, l’ho scambiata per un altro. Curioso però, lei ha un’aria così familiare. Forse il tempo sta per cambiare, sento odore di scirocco, niente di buono - Annusò l’aria alzando lo sguardo al cielo. - Incredibile, c’è qualcosa di strano. Senza aggiungere altro se ne andò, continuando a gridare e scuotendo la testa: - Numeri, controllate i numeri, è uscito il dodici, chi ce l’ha, vince duecento euro.\nImprovvisamente ripensai all’immagine del giornale e mi ritrovai a borbottare: - Lo puoi dire a mamma, a papà, al fratellino, anche alla maestra… ma a Dio no!\nIl bambino immaginava davvero di morire? E cosa avrebbe riferito della guerra al Signore? Mi tornò in mente il paesaggio della foto: brullo, desertico, arso dal sole; carcasse, uomini armati; un paese mediorientale, forse la Siria; una bomba esplosa nel mercato di una piccola cittadina; un proiettile vagante sparato da un cecchino che per caso aveva colpito il bimbo… Insomma, che aveva da dire a Dio? La frase m’inquietava, era assurda. I media l’avevano usata in modo pietistico, per colpire il lettore. Ma non era la notizia di un bambino morto in un modo tanto atroce a sconvolgermi, poiché ogni giorno ve n’erano di simili sui giornali e alla tv. Pensavo che se le parole feriscono più delle spade, la frase lo dirò a Dio mi lasciava perplesso, anzi sconcertato, per l’incredibile credulità di un esserino che cercava una risposta a una domanda senza senso. Che ne poteva sapere un bambino dei fatti della vita e della trascendenza? Del bene e del male?\nPovero bimbo: la bomba poteva scoppiare prima o dopo, ammazzare qualcun altro, magari un ragazzo che non avrebbe detto niente a nessuno. Oppure una donna con la sua sporta, un vecchio vicino alla morte o un giovane innamorato che tardava a rientrare per guardare la sua bella affacciata al balcone. Anche qui, in questa piazza centrale illuminata da un sole infuocato poteva scoppiare una bomba. Non sarebbe stata neanche una novità in quest’isola pazza, e forse sarei saltato in aria nell’ora del mezzogiorno senza pensare al Signore, ma solo imprecando e bestemmiando. Del resto non avevo nessuna verità da raccontare, né forse scopo nella vita, né da chiedere il perché delle cose del mondo. Morire in silenzio?\nQuante ciance, mi dissi, avanzando per la Discesa dei Maccheronai verso a Vucciria, nella stretta viuzza semicurva pavimentata da pietre squadrate umide e scivolose che la luce non illuminava, a causa dei tendaggi delle bancarelle che s’affastellavano di lato una dopo l’altra. Un tizio, seduto nei pressi di una taverna su una sedia pieghevole in legno, con le gambe accavallate e la sigaretta in mano, canticchiava un motivetto napoletano, mentre tutt’intorno si spandeva odore di frittura di pesce, salsa estiva e basilico, melanzane, panelle fritte e tante altre golosità. Nello stretto budello della discesa si alternavano banchi di frutta e verdura con altri di vestiario; un’immensa teoria di frutti estivi, sapientemente organizzata dai venditori, si mostrava in tutta la sua bellezza: pesche rosate, albicocche dal tenue colore ocra paglierino, susine dorate, viola, uva bianca, verde oro e nero perlaceo, pere ocra sbiadita, mele porpora e gialle, banane; e ancora ortaggi dai mille colori, pomodori rossi, melanzane, zucchine, peperoni giallo cadmio e vermiglio, lattughe di un pallido verde. Enormi pentoloni pieni di fumanti patate, cipolle e peperoni già cotti stavano in terra; quarti di carne, teste di maiali e capretti erano stati appesi a ganci d’acciaio sull’uscio delle macellerie, riparati da ombrelloni arancioni che magnificavano la freschezza dei prodotti offerti, e l’artificio era reso vivo dalla millenaria capacità dei venditori, che insistevano sulla gradazione solare per ingannare i sensi.\nAll’improvviso, si udirono un forte boato e urla di uomini e donne.\nUn fragore che rintronava le orecchie, schiacciava il petto, accresceva il battito cardiaco. Una miriade di oggetti erano stati scagliati lontano, vetri in frantumi, muri crollati e un forte odore di bruciato, polvere e fuoco, il tratto di cielo del quadrato della piazza si era riempito come di coriandoli variopinti che sembravano galleggiare in mezzo al denso fumo che ne rallentava la discesa.\nMi ritrovai a terra dietro alcune casse da frutta con sopra calcinacci, polvere e diversi ortaggi, le mani a protezione della testa. Alzandomi, corsi verso il centro dell’esplosione; ovunque corpi straziati, facce tumefatte, odore di carne bruciata, che feriva narici e stomaco; c’era chi gridava e chi inveiva; poco più in là giaceva un bambino, strano a dirsi: in bianco e nero; piangeva, e accanto aveva una donna riversa con il capo reclinato verso destra, la mano che cercava di proteggerlo. Avvicinandomi, mi accorsi che era ancora vivo, sebbene presentasse ferite su tutto il corpo. Lo strinsi tra le braccia, quando arrivarono i primi soccorsi. Con gesto brusco il medico s’impossessò del bambino e lo adagiò su una lettiga, gli pulì la faccina in bianco e nero, cercando di tamponare il sangue che fuoriusciva dal petto. Poi si girò e mi fece cenno con la testa: «Non c’è più nulla da fare.» Guardandomi fisso, il medico magro e occhialuto aggiunse: «Gli stia accanto, ne ha per poco. Io ho ancora molto da fare.»\n- Allora, piccolo, qual è il tuo nome?\nIl bambino respirava a fatica. Lo aiutai ad alzare metà del corpo, lui mi guardò coi suoi occhi neri e le labbra spente, gli mancava un ciuffo di capelli e le povere gambe erano coperte di sangue. Mi chiese un po’ d’acqua toccandomi la guancia. Gli feci bere alcuni sorsi dalla bottiglietta e sembrò ringraziarmi con gli occhi.\n- Allora, come ti chiami giovanotto? La mamma… s__ta riposando… è meglio non svegliarla.\n- Lo dirò a Dio - mormorò con la flebile voce, poi chiuse gli occhi per sempre, e io rabbrividii.\nStrinsi forte al petto il piccolo di cui non sapevo neanche il nome e maledissi con tutto il cuore chi aveva potuto concepire e realizzare una cosa simile. Ricordai di aver letto un passo del Libro dei Sogni in cui Enoc aveva sognato l’intera storia umana, e che questa era già presente nel mondo divino, una storia che non lasciava scampo ai pii, poiché essi nascevano già degenerati. Ricordai che anche il Libro dell’Astronomia segnava il destino dell’uomo: su tavolette celesti erano scritte le sorti di ciascuno di noi e solo il Creatore poteva decidere di salvare un’anima. Ma quel bambino, che peccato poteva aver commesso perché la sua vita fosse stroncata sul nascere? No, mi dissi, doveva esserci un rimedio, un modo per riscrivere quelle tavolette celesti e cambiare il destino del bambino innocente; bisognava trovarlo, decisi.\n•\nMichele Iacono n__asce il 7 giugno 1954 a Termini Imerese (PA) , dove risiede. È pittore e fotografo. Laureato in pedagogia, lavora per ASL di Palermo presso il Dipartimento di salute mentale. Ha pubblicato il saggio “Il silenzio, il segno e la parola” (Epos, 2012). “Il bambino senza tempo” (Bookabook, 2017) è il suo primo romanzo.\n\n\n\ncopertina\n\n\nCopertina flessibile, 350 pp., Bookabook, 2017. ISBN-10: 8899557756 ISBN-13: 978-8899557751"
  },
  {
    "objectID": "posts/pages/2013-01-13-il-tredicesimo-mese-aforismi.html",
    "href": "posts/pages/2013-01-13-il-tredicesimo-mese-aforismi.html",
    "title": "Il tredicesimo mese. Aforismi",
    "section": "",
    "text": "Come in un calendario, il tempo ritorna e celebra nuovi inizi.\nI\nLa goccia insegna.\nII\nUn volto si scolpisce da dentro.\nIII\nPrima si ha una deformazione, poi si sceglie un mestiere.\nIV\nIl desiderio di vuoto s’avvampa.\nV\nTerra bruciata più fertile di sterpaglia.\nVI\nDolore reclama salute.\nVII\nVive bene chi è morto assai.\nVIII\nForti delle possibili sconfitte.\nIX\nFacile smarrire difficili conquiste.\nX\nLegge a sé sua ignoranza nasconde.\nXI\nSempre in viaggio, sempre a casa.\nXII\nPensiero è freccia e bersaglio.\nXIII\nVentre di uomo gravido di madri.\nAforisma XIII e foto pubblicate in “Nuovo Millennio :  Nature Umane – L’ultimo calendario antico”, realizzato in collaborazione con Maurizio Vincenzo Ciminelli, Greta Correani, Massimiliano Nemez per Edizioni Creative Partner, Roma 2000.\nFotografia: Claudio Comandini, “Vestitinudi” – Anagni, ottobre 1995."
  },
  {
    "objectID": "posts/pages/2012-09-05-bologna-porte-zodiaco-musica.html",
    "href": "posts/pages/2012-09-05-bologna-porte-zodiaco-musica.html",
    "title": "Bologna e le dodici chiavi dello zodiaco. Porta Lame, in Fa maggiore",
    "section": "",
    "text": "Le mura e le porte di Bologna. Corrispondenze: porte della città, segni zodiacali, tonalità musicali. Porta Lame, il Porto di Navile, la Manifattura Tabacchi, l’Archivio Notarile. La battaglia del 7 novembre 1944. L’asteroide Bonomia. Metafisica e impressionismo. Le forme retoriche nell’improvvisazione musicale. Anarchismo epistemologico e istant composition.\nLa terza delle cerchie di mura che circondavano Bologna, detta anche circla e corrispondente all’attuale perimetro dei viali di circonvallazione, venne costruita nella seconda metà del XII secolo. Più di sette chilometri di mura difensive, erette per circoscrivere una superficie di circa 400 ettari e tutti i borghi sorti fuori dalla seconda cerchia. Di queste mura, abbattute nel 1902-1906 per lasciare spazio a quelli che sono chiamati viali e al traffico automobilistico, sono scampate per interessamento di Alfonso Rubbiani e Giosuè Carducci dieci porte e due loro indicazioni: dodici come i segni dello Zodiaco posizionati sull’ellittica terrestre, dodici come le note e le tonalità musicali, chiamate spesso anche chiavi; tuttavia, l’ultimo tipo di utilizzo corrisponde ad un’impropria traduzione dall’inglese: infatti, le chiavi sono i segni grafici che determinano le altezze delle note, come quella di sol. Ad ogni modo, tutti sanno che normalmente sono le chiavi ad aprire le porte.\nPorta Lame sorge ancora all’incrocio tra la fine del viale omonimo e l’inizio di via Zanardi, ed era vicina all’antico porto della città. Del complesso portuale oggi restano la Salara (tra il Museo di Arte Moderna e i Giardini del Cavaticcio, il cui nome deriva da un canale che, attraverso una cascata, convogliava le acque di quello di Reno in quello del Navil ), e la Gabella (a suo tempo caratterizzata da un enorme bassorilievo della Madonna che oggi può ammirarsi a Palazzo D’Accursio sulla sommità dello scalone).\nNella zona c’è anche una struttura conosciuta come Bestial Market, un tempo adibita a mattatoio, e poi sede di numerose attività culturali. Qui nel maggio del 2010 ho condotto un laboratorio di improvvisazione musicale, organizzato con l’associazione culturale Farm, che a sua volta non c’è più da tempo. I temi da me proposti erano fortemente legati agli elementi simbolici e storici dell’area, sui quali ci soffermeremo in questo scritto, gironzolando nello spazio e nel tempo, anche in termini siderali.\nTempo addietro, in una libreria remainder ormai chiusa che era sotto le torri, ho trovato per poco più di due euro un suggestivo libercolo di Massimo Frisari dal titolo Bologna. Le dodici porte, i dodici segni zodiacali (Sarva, Imola 1991), nel quale si ipotizza la possibilità di sovrapporre il cerchio dello zodiaco alla mappa della città. Pertanto, prendendo come riferimento la via Emilia, la strada consolare che dal 187 a.C. unisce Piacenza a Rimini e che attraversa la città assumendo per un ampio tratto il nome di Strada Maggiore, passando per Porta S. Felice e Porta Mazzini, si stabilisce l’asse dei segni cardinali Ariete-Bilancia. Qualcuno potrebbe inorridire di fronte a tali elaborazioni, qualcun altro invece ne sarebbe entusiasta: per quanto mi riguarda, trovo che le implicazioni da valorizzare sono altre rispetto a quelle delle proprie pregiudiziali reazioni.\nSecondo tale schema, Porta Lame corrisponde ai Pesci, ultimo segno dello zodiaco, segno d’acqua e mobile, posto tra inverno e primavera; è anche il segno sotto cui sono nato, ma questo è trascurabile. I Pesci rappresentano tanto l’apertura oceanica quanto i luoghi isolati, e nel segno ha domicilio il pianeta Nettuno, che governa tanto le profondità marine quanto i gas. Dall’asse viario su cui è posta la porta si raggiungeva un tempo la parte bassa della pianura, coperta da numerosi specchi d’acqua. E infatti, lame nel latino di Orazio significa palude, per quanto secondo un’altra etimologia il nome deriva dagli acciaiuli che vi erano presenti in gran numero. Come accade ovunque, la zona portuense era malfamata assai, così piena di immigrati di ogni dove che al tempo di Dante vi si parlava una gran moltitudine di dialetti, come un giorno mi segnalò un tassista slavo, attento lettore del De Vulgari Eloquentia (1304); tale faccenda trova menzione anche su una lapide di porta Mazzini, sulla Strada Maggiore, che è la porta duecentesca scoperta proprio grazie alla demolizione di quella settecentesca.\nLa Porta delle Lame fu eretta, assieme alle antiche mura, nella seconda metà del sec. XIII. In origine aveva un cassero, e nel 1334 fu dotata di due ponti levatoi, uno per i carri e l’altro per i pedoni. Nel 1428, nel 1440, nel 1451 e nel 1511 venne chiusa per isolare la città da assalti e nemici, sui quali ora non mi dilungo. L’edificio barocco ancora esistente è un rifacimento del 1677, realizzato dall’architetto Agostino Barelli dopo l’abbattimento del cassero medievale.\nIl porto prendeva il nome dal canale Navile, che conduceva al porto di Corticella, a quattro chilometri dal centro, e da li risaliva verso il Po di Primaro, trafficando principalmente in stoffe pregiate, per secoli principale elemento della ricchezza della città, che venivano prodotte coinvolgendo le colture di bachi presenti sulla montagna e che finanziavano la celebre università. Le acque erano così motore propulsore del fiorente sviluppo protoindustriale cittadino e anche della ricerca scientifica. Il porto sostituì dentro le mura quello più antico e distante, detto della Bova o del Maccagno, e venne stabilito nelle sue fattezze definitive all’alba della modernità nel 1494 per ordine di Giovanni Bentivoglio, per essere poi perfezionato dal 1548 dal Vignola che, disponendo delle dighe mobili ridusse l’alto scorrimento delle acque, causa del continuo interramento del canale.\nPur se emblema dell’avanzamento di condizioni e strumenti di vita civile,  proprio l’avanzare del progresso condusse il porto a perdere sempre più di importanza, fino ad essere escluso dal piano regolatore del 1889, per venir infine demolito nel 1933; il canale fu definitivamente chiuso alla navigazione nel 1948, dopo che il suo traffico si era ridotto, da 28 unità di barche, burchielli, sandali e bucintori, a due sole imbarcazioni, un Mas della Marina e un barcone carico di sabbia. Per chi si trovasse interesse in questo aspetto così acquatico di una città quale Bologna, ora marcatamente terragna ma un tempo solcata da numerosi canali, tra le molte pubblicazioni disponibili può consultare l’agile volume di Tiziano Costa I Canali Perduti (Costa Editore, Bologna 1998), in modo da contemplarne con più accortezza il fantasma ancora vivo e riflettere come i cambiamenti intercorsi possano aver mutato carattere e funzioni della città.\nPassando ad aspetti più recenti dell’area, negli anni ’90 del secolo passato il Ministero di Grazia e Giustizia ha inaugurato, nel moderno edificio posto di fronte alla porta, un organizzato Archivio Notarile. Nel quartiere sorgeva anche l’antica Manifattura Tabacchi, nel cui perimetro industriale oggi vi è il parco che commemora l’11 settembre, con una scelta che un amministratore con un minimo di gusto avrebbe trovato più appropriata ad una rotatoria.\nFrisari, nel suo sfizioso studio su porte e segni zodiacali, nota alcune corrispondenze piuttosto suggestive, legate soprattutto al pianeta Nettuno che, oltre ad intrattenere nessi proprio con l’isolamento e con l’oceano, governa anche il vizio del fumo (in fondo una specie di gas), la memoria (l’archivio ne è immagine molto appropriata), la navigazione (peraltro nel 1948 Saturno entra in Pesci, indicando alcune restrizioni per quanto attiene alle acque, e la data coincide con la definitiva cessazione della navigazione in Bologna). Tutti questi aspetti sono stati attentamente considerati nel predisporre le indicazioni musicali su cui il gruppo ha lavorato, ma di questo vedremo più in là.\nSoffermiamoci sulla storia contemporanea, le cui caratteristiche marcatamente materiali sembrerebbero farla  vistosamente fuoriuscire dallo schema astrologico: sarà che gli uomini moderni spesso dimenticano le stelle, oppure le seguono solo dove, loro malgrado, sono conformi alla stretta misura del controllo sociale, come avviene, secondo la decisiva lezione di Adorno, con gli oroscopi dei giornali. Ad ogni modo, l’episodio che ci interessa è quello della battaglia svoltasi presso Porta Lame nel 7 novembre 1944, uno dei più importanti combattimenti cittadini della II Guerra Mondiale. Contingenti arrivati dai distaccamenti della 7a GAP, con sedi presso l’Ospedale Maggiore e via del Macello, si scontrano con le forze dell’esercito nazista presenti sulla Linea Gotica nell’Appennino tosco-emiliano e con i combattenti della Repubblica Sociale di Salò. Nonostante la superiorità militare nazifascista, i partigiani prevalgono con l’attacco parallelo sferrato dalle due basi. La guerra, ad ogni modo, non terminò lì.\nA memoria della battaglia, presso la porta una lapide ricorda i caduti, e vi sono inoltre disposte due statue di partigiani forgiate da Luciano Minguzzi dal bronzo di una statua equestre di Mussolini, la quale a sua volta riciclava tre cannoni sottratti agli austriaci nella battaglia dell’8 agosto 1848 a Porta Galliera (per la cronaca, corrispondente al segno dell’Acquario). Non è inutile sottolineare che ogni commemorazione utilizza per realizzare i propri monumenti le armi di quella contro la quale le proprie forze si sollevarono.\nIl libro di Frisari omette completamente i dati relativi a tale scontro; tuttavia, in appendice, è riportata la carta astrale del 21 aprile 1945, giorno in cui in città entrano gli Alleati anglo-americani. Secondo questo documento, l’asteroide Bonomia, che porta il nome romano della città, risulta posizionato sul secondo grado dell’Ariete (segno che, come già ricordato, corrisponde alla vicina Porta S. Felice): tale posizione, a detta dell’astrologo Hitschelr citato dal Frisari, ha attinenza con il razzismo e le sue battaglie, ed è peraltro in congiunzione con la posizione natale di Hitler, nato proprio il 21 aprile. L’asteroide sarebbe poi in trigono con la Luna, indicando la partecipazione popolare alla cacciata dei nazifascisiti, alla quale si sovrappone il bilancio disastroso dei danni subiti da una città da ricostruire, il quale sarebbe a sua volta segnalato dal quadrato Bonomia-Saturno. Invece, l’opposizione Bonomia-Nettuno riporta all’estrema confusione di un periodo nel quale per l’Italia una guerra persa si capovolgeva in un conflitto vinto, anche per via delle ambiguità mai chiarite che accompagnarono l’armistizio dell’8 settembre 1943.\nNel primo decennio del 2000, ai restauri della porta si sono aggiunti quelli del quartiere, permettendo il recupero delle vecchie case degli operai e la costruzione di moderni edifici che hanno arricchito lo skyline bolognese di elementi dall’alto profilo metafisico, riscattando la zona dal suo antico degrado, così tanto evocato nella città dalla pubblicistica più diffusa. A volte, quand’è sera, passeggiare per il parco dell’11 settembre può fornire l’impressione di transitare per un quadro di De Chirico. La circostanza non è affatto male ed è particolarmente suggestiva oggi 2012, in un periodo di mediocrità diffusa e compiaciuta. Peraltro, in questa data si segna l’ingresso di Nettuno in Pesci, secondo alcuni indicando un periodo di prosperità strettamente legato alla cosiddetta Età dell’Acquario, di cui però sotto la volta celeste non si vede ancora traccia alcuna. Di tutta questa intricata faccenda può quindi restare perlopiù un certo sapore impressionista, inevitabile laddove si contemplano tracce perdute e irrecuperabili, come sono le pietre distrutte, oppure quelle lontane e forse già spente, come lo sono le stelle del firmamento.\nQuindi, come già accennato, ho assunto gli elementi urbanistici (legati al quartiere nel suo complesso) e astronomici (non esclusivamente astrologici) quale ipotesi di lavoro musicale, anche per formulare un contributo personale alla vaga idea di Bologna “città della musica”. Pertanto, sovrapponendo tra loro la pianta della città, il cerchio dello zodiaco, e il circolo delle quinte, ho fatto corrispondere Porta Lame alla tonalità di Fa, laddove peraltro Fa è la nota che suonano le navi quando entrano nei porti. Tenendo un orecchio alla tonalità allargata di cui parla Schoenberg e l’altro allo spazio possibile dell’improvvisazione, ho vincolato la mia conduction ai parametri musicali nei quali traducevo i vari dati da me raccolti.\nI risultati, come si conviene ad un qualcosa di artistico, e mantengono l’immediatezza propria alla musica: non è affatto necessario che l’ascoltatore faccia riferimento al complesso metodo di elaborazione da me architettato, nel quale hanno agito i modi con cui guardo alle città e ai suoni delle cose. Per comprendere quanto sto dicendo, si potrebbero alzare gli occhi verso qualche cielo stellato, e così notare che le costellazioni lasciano emergere soltanto i puntini e non le linee che li uniscono (per quanto queste le abbiamo messe noi, se le togliamo del tutto i marinai si perdono). Similmente, come un palazzo compiuto si libera definitivamente dei tubi innocenti e un’opera letteraria nasconde accortamente procedimenti e strutture, dopo le note, gli accordi, le chiavi e tutto il resto, resta soltanto un suono destinato a svanire, e le porte che riesce ad aprire.\n•\nL’archivio della memoria è stata realizzata utilizzando le formule di retorica musicale elaborate ai tempi della Riforma protestante, i cui termini si pongono dal lavoro di Michael Keinspeck (sec XV-XVI) a quello di Johann Lippius (1585-1612), impegnati insieme ad altri trattatisti tedeschi ad adattare alla musica il sistema utilizzato dai latini per la poesia. In questo modo, veniva traslata la rivalità con Roma, proprio mentre la costruzione della leggenda della papessa Giovanna permetteva ai protestanti di diffamare la corte papale, basandosi comunque su suoi ricorrenti scandali. La sistematica delle figura retoriche e la storia della loro applicazione alla musica, ampiamente misconosciuta e piuttosto interessante, è studiata da Ferruccio Civra in Musica Poetica (Utet, Torino 1991). Secondo le mie indicazioni, ogni musicista aveva a disposizione una figura retorica e musicale per interagire con il materiale sonoro che progressivamente si configurava. Per capirci almeno un po’, rammento la dizione latina di quelle usate in questa circostanza, a cui faccio seguire una breve descrizione: Anaphora (ripetizione di elemento all’inizio di una frase), Apocope (troncatura della fine di una frase), Asyndeton (elementi o frasi elencati senza l’uso di congiunzioni), Catachresis (estensione di un’espressione oltre il suo uso proprio), Hyperbole (esagerazione che rafforza la credibilità dell’espressione), Emphasis (espressione che accentua il significato dei suoi elementi), Metonymia (sostituzione di un elemento con uno che ne abbia contiguità), Omoyosis (espressione che trasforma la parte di un espressione in un’altra), Prolepsis (anticipazione di un possibile contrasto), Synekdoche (sostituzione di un elemento per connessione quantitativa), Transgressio (mutamento dell’associazione degli elementi con inserimenti inconsueti). A mio avviso, proprio l’oratoria nella sua articolazione più classica (Inventio, Disposizio, Elocutio, Memoria, Actio), fornita da Cicerone nel De Oratore (55 a.C.), è del tutto pertinente all’arte dell’improvvisazione sonora o della composizione istantanea. Il tempo di esecuzione è stato stabilito in sessanta battute al secondo, basandosi sul fatto che la memoria si svolge, qualunque discorso vi si stabilisca, sempre al presente.\nhttps://soundcloud.com/claudio_comandini/larchivio-della-memoria\nSquarci è un frammento di improvvisazione radicale, ampiamente sfuggito ad ogni indicazione, ma piuttosto vicino, in quanto riesce a trasmettere, agli effetti delle lame e delle bombe, attinenti e non solo in senso filologico alle storie che si svolgono attorno a quella che anticamente era conosciuta come la Porta delle Lame.\nhttps://soundcloud.com/claudio_comandini/squarci\n**Manifattura Tabacchi **prende spunto da quanto ordinariamente si fa col tabacco, cioè spippettare, però suggerisce di farlo con gli strumenti. Si basa su un tempo adagio in 5/4 che presenta una terzina sugli ultimi due movimenti. Per inciso, da quando suono regolarmente non fumo più sigarette. Chissà quanto durerà.\nhttps://soundcloud.com/claudio_comandini/manifattura-tabacchi\nIl porto improvviso costituisce un’altra ampia trasgressione ad ogni indicazione fornita, e proprio per questo riesce a rappresentare la felice scoperta involontaria di un qualcosa che non si era cercato, e comunque trovato perché si stava cercando qualcosa. Questa specie di serendipità (parola che comunque detesto profondamente) rappresenta a mio avviso un elemento capace di unire l’anarchismo epistemologico di Paul R. Feyrabend alle formule di istant composition quali quelle proposte nei suoi imbattibili seminari da Tristan Honsinger, che ci tiene particolarmente a porre dei parametri anche se poi si va a finire da tutt’altra parte.\nhttps://soundcloud.com/claudio_comandini/il-porto-improvviso\nPer permettere che si instaurasse un dialogo rispetto a quella che secondo me era una spiccata parentela, regalai a Tristan il libro Contro il metodo (1979-1989) del filosofo della scienza austriaco. Il grande violoncellista disse però che quella roba non gli piaceva per niente, e che preferiva leggere e confrontarsi con Deleuze. Personalmente, dato che ammiro l’originalità soprattutto quand’è rigorosa, Deleuze lo apprezzo molto da solo e accademico, mentre quando fa comunella con Guattari mi sembra che si diventa a sparare ai pesci nel barile. Infatti Millepiani (1980), come una volta ebbi a dire conversando con Slavoj Žižek, risulta più schizofrenico del capitalismo che descrive, e forse gli è sin troppo solidale per venirne per davvero a capo. Ma anche io ora sto divagando.\nOvviamente, non serve sapere tutto questo per farsi piacere la musica, se piace: ogni lavoro nasconde le tracce della propria fatica, e lo racconto solo perché è divertente di per sé, se diverte. Grazie ancora a tutte le persone che in quelle fredde giornate primaverili di maggio 2010 hanno reso tutto questo possibile:\nClaudio Comandini (tromba, direzione) Oliviero Antonaci (sax baritono) Elena Maestrini (sax soprano) Marta Cannella (flauto) Angelica Fusco (fisarmonica, melodica) Daniele Giannotta (fiati, laptop) Andrea Laino (chitarra elettrica) Lorenzo Divizia (chitarra elettrica) Ranieri Spina (chitarra elettrica) Matteo Sardo (basso) Marco Lazzaretto (batteria)\n•\nFotografia: Claudio Comandini, “Impressioni da un porto perduto” – Bologna, settembre 2010."
  },
  {
    "objectID": "posts/pages/2016-02-12-leuropa-e-i-limiti-della-retorica-antitedesca.html",
    "href": "posts/pages/2016-02-12-leuropa-e-i-limiti-della-retorica-antitedesca.html",
    "title": "L’Europa e i limiti della retorica antitedesca",
    "section": "",
    "text": "Oltre a quelli relativi allo scandalo Volkswagen, altri dati poco rassicuranti arrivano dalla Germania: stipendi bloccati, infrastrutture che invecchiano, consumi in ristagno, crescenti tensioni sociali. E nonostante il mercato europeo da anni ne denunci le ripercussioni negative, la locomotiva del continente continua a mantenersi sui binari pompando combustibile nel motore delle esportazioni. Inoltre, 90 miliardi di investimenti pubblici e privati sono venuti meno, aumentano i costi dell’austerity tanto voluta, mentre dalla Deutsche Bank alle banche locali gli istituti di credito sono pieni di titoli tossici, portando così a perdite multimiliardarie. Appaiono tuttavia inattaccabili il primato e la centralità di un Paese popolato da 80 miliardi di persone, caratterizzato da un rischio default quasi pari a zero e capace di produrre una ricchezza annuale di 4 trilioni di dollari. E mentre le importanti problematiche che coinvolgono la Germania e l’Europa sono percepite in modo opaco e confuso, una diffusa e banale retorica antitedesca rischia di danneggiarne il compito di guida, dal quale gli altri Paesi non riescono ancora a prescindere. Il diffuso atteggiamento schizofrenico nei confronti della Germania si scontra pertanto con il paradosso che se il Vecchio Continente non può parlare soltanto la lingua di Berlino, nell’orizzonte europeo altri leader latitano oppure non sono credibili. Il dossier ”La locomotiva nel tunnel”_ pubblicato dalla rivista «Valori» contribuisce a sfatare alcune facili convinzioni sulla superiorità del modello tedesco e al contempo di relativizzare diffuse quanto superficiali ostilità verso la Germania; in un articolo di Matteo Cavallino, le opinioni di Angela Merkel, Volker Lauder, Sebastian Haffner e Angelo Bolaffi, permettono di fare alcuni conti con la leadership depotenziata di un Paese al contempo troppo piccolo e troppo grande._\nAngela Merkel, ricordava nei mesi scorsi il settimanale Der Spiegel, confidò un giorno ad un ristretto gruppo di consiglieri quale fosse la sua visione del Paese: «Siamo per l’Europa ciò che gli americani sono per il mondo, siamo la potenza leader che gli altri non amano.» Il parallelismo era apparentemente logico. Ma forse non del tutto appropriato. Perché a differenza degli Stati Uniti, la Germania sembra esprimere tuttora una leadership depotenziata. Una caratteristica, quest’ultima, capace di negare implicitamente tanto i sogni di gloria di chi vede nel modello teutonico del modello “riforme e rigore” uno schema senza difetti da esportare nei Paesi UE - «Improvvisamente in Europa si parla tedesco», affermò nel 2011, salvo poi pentirsene il capogruppo della CDU al Bundestag Volker Lauder - quando i timori di chi nella Germania vede tuttora una potenza essenzialmente aggressiva se non addirittura “imperialista”. Tempo fa, lo storico Sebastian Haffner definì quella tedesca «una dimensione ingombrante», caratteristica tipica, osservava Der Spiegel, di un Paese troppo piccolo e troppo grande al tempo stesso e destinato, per questo, ad esercitare egemonia mantenendosi tuttavia debole. Un ragionamento, rileva ancora il settimanale, che «potrebbe risultare valido tuttora».\nLe riflessioni di Haffner, esule a Londra durante la guerra e oltre, risalgono al 1987 (e al saggio Von Bismarck zu Hitler: Ein Rükblick, Da Bismarck a Hitler: uno sguardo retrospettivo, uscito in inglese come The Alling Empire), tre anni prima della riunificazione e della conseguente revisione dell’equilibrio globale e continentale. Il nuovo assetto geopolitico, come noto, è passato anche attraverso l’euro, la moneta pensata per disinnescare quella “bomba atomica”, come si diceva al tempo, chiamata marco tedesco, il simbolo del successo e della solidità della Repubblica Federale. Ma il seguito, si sa, è altrettanto noto: la moneta imposta alla Germania si è trasformata nella valuta del malcontento e il mito, totalmente fasullo, dell’euro come “invenzione tedesca” (sic) continua a diffondersi nel cortocircuito di un continente tuttora incapace di risolvere il suo rapporto con la Germania.\n«In Europa c’è una sorta di schizofrenia. Da un lato si apprezza il funzionamento del sistema tedesco e la serietà della sua classe politica; dall’altro si manifesta insofferenza di fronte alla leadership che il Paese ha assunto nel Continente» spiega a Valori Angelo Bolaffi, filosofo della politica, germanista ed ex direttore (2007-11) dell’Istituto di cultura italiana a Berlino. «Per anni - prosegue - la Germania è stata accusata di egoismo di fronte alla crisi dell’euro e ai piani di austerità. Oggi, in compenso, Paesi come Austria, Regno Unito e Polonia rimproverano a Berlino un eccesso di generosità verso i profughi».\nEd è proprio in questo contesto, rileva ancora Bolaffi, che la “questione tedesca” sembra aver prodotto una vera e propria inversione di rotta. «È dai tempi di Bismarck che essa rappresenta la vera “croce” dell’Europa, un vero e proprio elemento destabilizzante» spiega. «Oggi paradossalmente abbiamo una Germania molto filoeuropeista e altri paesi che resistono in nome dell’antigermanesimo. La soluzione è una sola: occorre costruire un’Europa che abbia a cuore Berlino. È chiaro che non esistono paesi in grado di prendere il posto della Germania nel ruolo di leader continentale; ma è altrettanto evidente che la Germania non può fare da sola.»\n•\nPubblicato come “Retorica antitedesca un limite per la UE” su «Valori. Mensile di economia sociale, finanza etica e sostenibilità», a. 15 n. 134, dicembre 2015 - gennaio 2016, Cooperativa Editoriale Etica, pp. 16-17, ISBN 978-88-99095-14-7.\nFotografia: Claudio Comandini, “La giostra d’Europa” - Berlino, ottobre 2015."
  },
  {
    "objectID": "posts/pages/2015-12-15-le-guerre-di-marcantonio-colonna-e-lo-statuto-di-frascati-del-1515.html",
    "href": "posts/pages/2015-12-15-le-guerre-di-marcantonio-colonna-e-lo-statuto-di-frascati-del-1515.html",
    "title": "Le guerre di Marcantonio Colonna e lo Statuto di Frascati del 1515",
    "section": "",
    "text": "Profilo di un condottiero del Rinascimento. Dalla Disfida di Barletta al Sacco di Roma, passando per Pisa, Bologna, Genova, Modena, Ravenna, Verona, Milano e altre battaglie. Lo Statuto del Castello di Frascati e la giurisprudenza dell’epoca. Note sul Miracolo di Capocroce. Paolo III e la Tusculum restituita. Cinquecento anni dopo.\n1. Il castello e il condottiero\n«Gli uomini passano, come le frecce in rotta verso un bersaglio, che può essere colpito con maggiore o minore precisione. A volte, lasciano delle cose, le quali possono augurarsi di restare. Io lascio uno Statuto, che regola le libertà di un Castello che s’eleva nella bella terra dei miei avi. Io amo questi posti, non posso negarlo; so però anche che, se fossi sempre stato qui, se non mi fossi impegnato nelle battaglie di questo mondo travagliato e non ne avessi conosciuto vicende e figure, se non avessi visto tutto questo da altri siti, non avrei potuto concepire questa piccola opera di pace, della quale uomini presenti e posteri potranno trarne vantaggio e portarne grata memoria.»\nCosì più o meno poteva considerare, cinquecento anni fa, Marcantonio I Colonna, ultimo signore feudale di Frascati, alla quale è attribuita una costituzione statuaria di spiccata liberalità comunale. Lo stesso personaggio, che avrà in feudo Frascati dal 1511 al 1521 e risiedendoci non molto tempo per via dei suoi impegni su numerosi fronti, è tuttavia anche accusato, come ricorda mons. Leonello Razza (Tuscolo, marzo 1958), di aver requisito beni di terzi «nec aliquam compensationem dedit», dei quali venne poi richiesta restituzione nel 1537 al fugace vicario successivo Pier Luigi Farnese. Gli eventi sono quindi più complessi di quanto un’interpretazione letteraria possa supporre: non per questo, sono meno avvincenti.\nIl Castrum Frascata, la cui prima testimonianza scritta risale all’847 durante il pontificato di Leone IV, e che dopo la distruzione di Tusculum del 1191 è assegnato al Feudo Laterano, trova una prima definizione urbanistica con Pio II Piccolomini attorno al 1460, che ne edifica mura e Rocca (ora Palazzo Vescovile); nello stesso periodo, è data responsabilità della sede vescovile suburbicaria di Labico Quintanense, sede mobile che ha ereditato le competenze di quella tuscolana, al cardinal Bessarione, esule bizantino e monaco basiliano, che diventa inoltre il primo abate a ricevere come commendatario la vicina Abbazia Greca di Grottaferrata, fondata nel 1004 dal basiliano San Nilo. Successivamente, il borgo di Frascati trova risistemazione per opera di papa Giulio II della Rovere, dal 1503 impegnato nella conquista di ampie porzioni della penisola in modo da stabilire in maniera definitiva il dominio temporale della Chiesa.\nIl pontefice guerriero e mecenate ha molti castelli, e fornisce di fortificazioni tanto Frascati, quanto l’Abbazia di Grottaferrata, dove è stato a sua volta abate commendatario. Giulio II nel 7 gennaio 1509 nomina vicario del feudo frascatense il nipote Nicola Franciotti Della Rovere, che due anni dopo verrà spostato a Gallese nella Tuscia: nel frattempo, gli è ordinato di trattare i frascatani «non come vassalli ma quali amici e fratelli». Questo aiuta a comprendere che i diversi possedimenti nei quali era divisa la Campagna Romana esprimevano il potere delle famiglie aristocratiche dell’Urbe, spesso tra loro in conflitto: i colli che circondano la città non sono quindi da questa separati e ne rappresentano piuttosto una sua proiezione.\nMarcantonio Colonna, che ha già meritato la propria fama in numerose battaglie, tra le quali quella di Bologna, particolarmente decisiva per le strategie papali, dal 4 gennaio 1508 diventa sposo di Lucrezia Franciotti (secondo alcuni Gara) Della Rovere per l’intento di Giulio II di pacificare le rissose fazioni romane, ottenendo dal papa l’onorifico titolo di «fratrem nostrum»; la sposa riceve in dote 1.000 ducati e una catena d’oro. Al matrimonio di Marcantonio e Lucrezia, che si svolge presso Palazzo SS. Apostoli a Roma, sono presenti i personaggi più importanti dell’Urbe; l’ambasciatore francese e quello spagnolo accompagnano il procedere della sposa, vestita con abiti di raso e broccato; sono recitate due commedie ed Evangelista Maddaleni de’ Capodiferro, massimo cantore di Giulio II, legge un epitalamio di sua composizione alla presenza dei cardinali Giovanni Colonna e Galeotto Della Rovere.\nNel 21 agosto 1511 Marcantonio viene investito del feudo di Frascati come saldo per stipendi arretrati (nominati da Paolo III Farnese in Arch. Seg. Cat, Rec. Cat. 1770, f. 41); fatto di non poco conto, la consorte Lucrezia vi esercita pari diritti. Marcantonio, nato probabilmente nel 1478, è figlio di Pietro Antonio principe di Salerno (secondo alcuni di Giovanni), morto al servizio del re di Spagna Ferdinando II d’Aragona nella guerra di Toscana, ha come titoli quello di marchese di Cotrone e Nicastro e duca di Zagarolo, e appartiene ad un’eminente famiglia filoimperiale che domina su ampie porzioni del territorio laziale e del meridione.\nPer comprendere meglio vicende e figure occorre fare qualche passo indietro. La stirpe dei Colonna, in qualità di discendenti dei Conti di Tuscolo, si sente erede autentica della gloria di Roma; loro esponente illustre è il pontefice Martino V, che nel 1420 riporta la sede papale da Avignone nell’Urbe; loro capostipite è Pietro “della Colonna”, figlio di Gregorio III di Tuscolo, fratello del discusso pontefice tuscolano Benedetto IX, discendente di Alberico, Marozia e Teofilatto, e pertanto ricongiunto attraverso intricate legittimazione dinastiche alla gens Anicia e a quella Julia, e di lì tanto a Ulisse quanto ad Enea.\nNel 1502 dodici Colonna, reputati «iniquitatis fili», vengono scomunicati e defraudati da papa Alessandro VI Borgia, che in quel periodo risiede proprio nel Castello di Frascati, dov’è anche sua figlia Lucrezia. La carriera di Marcantonio può essere osservata proprio a partire da quell’anno, nel quale lo troviamo con gli Spagnoli agli ordini di Consalvo di Cordova Viceré di Napoli, insieme ai congiunti Fabrizio, Pompeo e Prospero; con quest’ultimo, suo zio, nomina i tredici cavalieri italiani impegnati contro i tredici cavalieri francesi nella celebre disfida di Barletta, e partecipa alle battaglie di Ruvo e Cerignola. Nel 1503 entra al servizio del gonfaloniere fiorentino Piero Soderini, che tiene la repubblica fino al ritorno al governo dei Medici.\nIl generale Marcantonio Colonna è abile e accorto, sa erigere fortificazioni e scavare fossati, maneggia con perizia armi antiche e nuove, ed è circondato da fama di uomo valoroso e cortese. Con i Fiorentini è impegnato dal 1505 al 1509 nelle battaglie contro Pisa, e il suo credito è tale che, quando Giulio II chiede di poterne ottenere i servizi, i fiorentini affidano le trattative ad un certo Niccolò Machiavelli. L’impresa più celebre che Marcantonio compie con l’esercito papale e alla guida delle truppe fiorentine è quella che lo vede impegnato a Bologna tra 1506 e 1507; nelle confuse circostanze che accompagnano cacciata dei Bentivoglio e loro fuga a Milano e la piena definizione del potere di Roma sulla città, il Colonna era stato, a detta di un pontefice ruvidamente alieno da favoritismi, l’unico, tra gli armati mantovani, ferraresi, perugini e napoletani, che si fosse distinto.\nCon l’esercito pontificio tenta nel 1510 di strappare Genova ai Francesi di Luigi XII d’Orleans, ma deve limitarsi a mantenere un presidio a Rapallo, per prima tentare di occupare Portofino e poi ritirarsi via mare a Civitavecchia in modo da evitare di passare in territori ormai ostili. Successivamente, conquista prima Sassuolo e Rubiera, poi Modena e Mirandola: nella prima città rimane, dotato di un consistente esercito, a governo dopo l’assedio, in modo da garantirne l’incolumità; la seconda gli si consegna per scampare ai saccheggi promessi dallo stesso pontefice, e accorda il perdono a Francesca Pico contessa di Mirandola che non si era voluta arrendere.\nNel 1511 Marcantonio tenta di recuperare Bologna, ribellatasi alla Chiesa, dalla restaurazione dei Bentivoglio, ma la sua azione di guasto nel territorio si scontra con le reazioni popolari, che lo scacciano dalla città; al contempo mal sopporta gli ordini del duca di Termini. Nel 1512 combatte, con l’esercito papale e gli Spagnoli, contro i Francesi guidati da Gastone de Foix, nell’assedio di Ravenna, durante il quale soccorre con generosità la popolazione stremata. Nella battaglia muore il de Foix, nipote di Luigi XII e governatore di Milano; la Francia vince ma la Chiesa mantiene numerose città romagnole, escluse Imola e Forlì.\nMentre una ridistribuzione complessiva dei domini sembra illusoriamente preludere ad una pace tra Roma e Francia, si apre il Concilio Lateranense V, a cui partecipano, oltre ai vescovi italiani, esponenti politici e religiosi di Spagna, Inghilterra e Ungheria, nonché i patriarchi di Alessandria e Antiochia. Se il combattivo pontefice difende le proprie ragioni, il monaco agostiniano Egidio da Viterbo apre i lavori denunciando i mali della Chiesa: «Non sono gli uomini a dover cambiare la religione, ma è la religione a dover cambiare gli uomini.»\nMarcantonio è presente a queste discussioni e, sempre nel 1512, con i congiunti Pompeo e Fabrizio, ospita coraggiosamente presso il castello di Marino il duca di Ferrara Alfonso D’Este, abbandonato dai suoi alleati francesi, in modo da proteggerlo dall’intento del papa di trattenerlo come ostaggio per estorcergli in maniera definitiva le città emiliane, di cui peraltro molte, tra cui la stessa Modena, gli appartengono sotto la sovranità imperiale. La circostanza guasta i rapporti con Giulio II, che comunque lo invia con cento militi a tentare proprio la conquista di Ferrara, impresa praticamente sabotata dall’interno da Francesco Maria Della Rovere duca di Urbino, congiunto del papa a sua volta.\nCome avvisa anche Franca Petrucci (Dizionario Biografico degli Italiani, Vol. 27, 1982), in questo momento inizia a profilarsi un avvicinamento ai Veneziani del Colonna, in cerca di un miglioramento della propria posizione e sempre più insoddisfatto nei confronti della condotta pontificia. Nel 1513, dopo la morte di Giulio II, viene eletto Leone X de’ Medici, figlio di Lorenzo il Magnifico, che lo invia a Parma e Piacenza a combattere contro i Francesi che hanno ripreso le città. Nel 1515, mentre il pontefice incontra a Bologna il nuovo re di Francia Francesco I di Valois per discuterne l’investitura imperiale, Marcantonio tiene con il consenso pontificio e per conto dell’imperatore tedesco Massimiliano I la fortezza di Verona, compiendo riuscite spedizioni anche a Lodi, Legnano e Vicenza.\nNel 1516 Francesi e Veneziani prendono Verona; il condottiero, che ha ricevuto alla spalla una ferita da schioppo ed era da tempo consapevole della precarietà della difesa, rifiuta di presenziare alla consegna della città. Riceve comunque le lodi di Massimiliano I, che lo porta con sé a Costanza, Innsbruck e poi ad Anversa, dove resta fino al 1517. Inizia però ad essere osteggiato dal papa insieme a tutti i Colonna, che prendono le parti del duca di Urbino nella guerra che gli muove il nuovo pontefice per conquistare i territori del ducato e nominare quale loro nuovo reggente suo nipote Luciano de’ Medici. E nel frattempo, tra una battaglia e l’altra, Marcantonio nel 1514 redige lo Statuto del Castello di Nemi; l’anno successivo, sempre con l’assistenza del notaio Bernardino Joannes Bellis de Paganellis de Idro, promulga Statuti et Capituli del Castello di Frascati.\n2. Statuto e Capitoli\nIn una cassaforte degli archivi comunali di Frascati è tuttora contenuto questo prezioso documento in una copia unica, sopravvissuta alla dilapidazione dell’archivio stesso e alle distruzioni belliche. Redatta in volgare con compiuta calligrafia disposta su doppia colonna su 47 fogli di cm 20 per 25, la copia risale al periodo tra fine cinquecento e inizio seicento, quando le disposizioni trovano riforma per mano di papa Clemente VIII Aldobrandini.\nLa dottrina esposta, che consta di centotredici capitoli, è quella tipica degli ordinamenti comunali, aliena da accentramenti sul signore feudale, ancora riscontrabili nell’ordinamento di Fermentino voluto da Camillo Colonna nel 1506. Uno studio filologico di Annibale Ilari (Frascati tra Medioevo e Rinascimento. Con gli Statuti esemplati nel 1515 e altri documenti, 1965) evidenzia però che lo Statuto non sarebbe propriamente opera né del Colonna né della sua epoca, ma dipende da una preesistente organizzazione comunitaria; l’ipotesi è suffragata dai riferimenti contenuti nella lettera di Giulio II ai «Dilecti filius universitario hominem castri nostri Frascati» del 7 gennaio 1509.\nRileva lo storico Domenico Seghetti (Memorie storiche di Tuscolo antico e nuovo, 1891) che, per quanto spirito liberale e rispetto verso cose e proprietà sono più avanzate rispetto alle disposizioni feudali coeve, nello statuto frascatense è assente la sistematica giuridica dell’epoca. Infatti, se il codice ha un estensore e viene adottato con il consenso dell’intera popolazione, norme e disposizioni sembrano essere il frutto di una stratificazione avvenuta nel tempo, compilate sulla base di capitoli già in vigore nello stesso comune e di ordinamenti consimili da tempo emanati in altre località.\nLe origini effettive dello Statuto dovrebbero così risalire alla metà del XIII sec., oppure, a causa del ritardo tipico dei piccoli centri, tra XIII e XIV. Similmente a compilazioni antiche quali quelle di Verona, Trento, Nizza, Torino, Como, Vercelli, Moncalieri e Osimo, e diversamente da quelle di Vicenza, Viterbo e Bologna, è disordinato e disomogeneo: non è diviso in libri, i capitoli non sono collegati reciprocamente, le norme non hanno raccolta sistematica e quelle distinte ordinano diversamente la stessa materia. La discontinuità di struttura riflette in una visione complessiva le molteplici necessità della vita comune; ad essere oggetto dell’azione amministrativa sono i bisogni degli uomini nella loro dimensione storica. Anche per l’attribuzione di questo Statuto il condottiero Marcantonio risulta pienamente ascrivibile alla figura di homo faber rinascimentale che introduce ai tempi a venire, laddove è in grado di mediare in modo dinamico tra il proprio ruolo eroico e di potere e le esigenze mercantili dei ceti che abitano concretamente le nuove città.\nCosì esordisce lo Statuto: «A laude et gloria dell’onnipotente Dio, et della beata sua madre Vergine Maria et de tutti li Santi, et ad honore, pacifico stato et somma felicitate dell’illustrissimo signor nostro il signor Marcantonio Colonna insieme con la sua illustrissima et dignissima consorte Lucrezia Rovere de Colonna et sua famiglia et di tutta l’illustrissima casa Colonna, et a somma pace et quiete del popol suo del castello di Frascati et sua communitade, della diocesi de Tuscolano et suo distretto nel romano Latio, et di tutti gl’huomini et persone habitanti in esso». Il prologo dello Statuto di Nemi è simile, ma per l’«illustrissimo signor nostro» vi sono presenti le qualifiche «capitaneo de arme, strenuo milite», che invece qui mancano, indicando cambiamenti in divenire.\nIn quest’epoca in cui tutto si trasforma, una visione teocratica sfuma nella codificazione del governo degli ordini secolari, e questi assumono il senso eminentemente cristiano di fornire attenzioni alla natura umana e alle sue peculiarità. Tra sacralità e laicità si stabilisce così reciproca integrazione; l’idolatria del potere sembra ancora lontana. Come segnala Annibale Ilari, il concetto sacrale e quello democratico trovano mediazioni nelle lodi dirette alle «persone abitanti», non più meri subordinati e ormai quasi sul punto di assurgere al rango di cittadini, laddove si auspica che «dirittamente con giustizia ci possino vivere et habitare, godere, et conversare in tutte le loro faccende per infinita secula secoluroum. Amen.»\nIl vassallaggio comporta condizioni ottimali, comprendendo «100 salme di legna, da consegnare a M. A. Colonna nella vigilia di Natale; tre giornate di opera, piccoli censi su terre e fabbricati di corte». Le libertà di cui godono gli abitanti del luogo appaiono esemplari, e così è stabilito: «Che tutti gli homini et donne del detto Castello, possano entrare e uscire, a, sua beneplacito, con robe et senza, e, andare dove gli piace»; la norma riguarda quelli «che sono al presente quanto quelli da venire» (Capitulo I). Le condizioni sono ottimali e favorevoli, esenti da ogni tipo di limitazioni o polemiche per banchi, bancarelle e mercatini: «Che ciascuno sia libero, a, vendere le cose dove gli piace» (C. XXII); oltre a riguare il commercio, le garanzie riguardano anche le disposizioni patrimoniali: «Di quelli che morono, et non fanno testamento» (C. XXXI), nonché le disposizioni giuridiche esercitate nei confronti degli stessi criminali: «Che per qualunque maleficio no’ si possa togliere letto ai malfattore» (C. LII).\nOccorre considerare che il primo Ospedale dei Poveri di Frascati, realizzato per opera dei Sodali del Santissimo Gonfalone del Tuscolo laddove oggi c’è il moderno edificio delle Scuole medie statali, fu realizzato nel 1518, in un’area esterna alle mura che già nel secolo precedente rappresentava, insieme a quella della Rocca, uno dei due centri del borgo. E al riguardo, le questioni sanitarie trovano ampio spazio nello Statuto, dove sono poste attenzioni particolari ai fattori igienici, sia pubblici, con «Della liberazione delle acque» (C. VIIII), sia privati, con «Che li macellari debbino dire la verità» (C. XVII). C’è poi un cenno ad una sistematica giuridica in uso dove si indica «Come s’hanno da punire li malefici della quali non se fa menzione nelli statuti» (C. LXXXIII) e dove si fa riferimento ad un «modo solito» (C. X-XI) e ad una «Consuetudine dello stesso Castello» (C. XIII).\nImportanti capitoli riguardano quanto possiamo già chiamare questione femminile. Laddove nella società del tempo questa corrisponde ad un accresciuta importanza delle donne di origine signorile, nel testo dello Statuto essa sembra discendere da preoccupazioni religiose. Infatti, da «Di quelli che bestemmiano Dio et la Madre» (C. LVIIII), per i quali è prevista addirittura la prigione, si passa a «Di quelli che sforzassero donne» (C. LXIII), per cui l’imputato resta indefinitamente a disposizione della corte. Sono previste sanzioni pecuniarie di diversi soldi per stupro e violenze, e anche per il contravvenire ai doveri coniugali e parentali: gli argomenti relativi a «De adulterio et sfondamento fatte a donne vergini» (C. LXVIII) e «Di quelli che battono le donne» (C. LXIX) si accompagnano alla prescrizione «Che nessuno tenga amica, che là moglie» (C. LXXVI), e a quella «Che le dote delle donne siano franche» (C. LI).\nTutte le questioni di ordine pubblico sono contemplate, e questo può aiutare a gettare uno sguardo su usi e costumi. Le norme riguardando tanto «Di quelli che dànno pugni, o buffettate» (C. LXXI), quanto «Qualcuno dicesse ingiuria ad altri con animo turbato» (C. LXXIIII). È contemplata anche la casistica di quanto secoli dopo verrà detto “bullismo” prevedendo norme nei casi in cui «Qualunque ragazzo offendesse un’altro del detto Castello» (C. LXXIII): tra ragazzi della stessa età non è prevista pena alcuna anche laddove avvenga «effusione di sangue», ma le sanzioni intercorrono nel caso in cui uno dei due sia di «maggiore etade». Il gioco deve essere regolamentato anche se tutti lo praticano: «Di quelli che giuocano a dadi» (C. LXXXVII), e le armi non possono circolare o essere brandite come se niente fosse pure se sono diffuse, come esemplano «Di quelli che portano armi, et senza licentia» (C. LXXXVI) e «Di quelli che arrancano l’arme» (C. LX).\nIeri più di oggi, l’economia della località era legata alla produzione vinicola e all’agricoltura. Occorrono così strumenti capaci di agire qualora «Qualcuno tagliasse vigna d’altri, ovvero snervassi arbori, ovvero tagliasse arbori, o grano, o, bestia vendesse» (C. LXXVIII), e norme in grado di tutelare i prodotti locali e quindi permettere «Che lo vino de forestieri si venda a stima delle soprassanti» (C. LXXXXVI), e anche di esprimere rispetto per la dignità del lavoro: «Quanto debbano avere li massari per le loro giornate, et de che sono franchi» (C. CXIII).\nSono contemplati casi particolari, quali quelli «Se il bove impetuosamente con le corna facesse moto contra l’altro bove» (C. LXXX). «Di quelli che vogliono edificare case in Frascati» (C. III) sanziona con aperture ma senza clientele diritti e doveri per l’edilizia urbana, prevedendo forniture di «casalingo et legna» e versamenti di imposte di «denari quattro provisorum». Non mancano obblighi per i poteri istituzionali: «Che il sindaco debba giurare in pubblico quando sarà costituito nel offizio» (C. XIX), e anche la trasparenza sembrava allora un criterio essenziale: «Che siano dati libri de Statuti, in detto castello» (C. CXI). Lo Statuto non accenna a pene corporali, il vassallaggio è piuttosto leggero e ammonta a 100 salme di legna.\n3. Tramonti e passaggi\nNel 1517 Marcantonio Colonna cambia campo e, mettendosi al soldo dei Francesi che aveva precedentemente combattuto, diventa generale per Francesco I, da cui è nominato cavaliere dell’Ordine di San Michele e ambasciatore presso Roma. Riceve una provvigione di 8.000 franchi, e come primo incarico si reca dal papa Leone X a chiedere la riscossione dei debiti che aveva con la Francia. Lo stesso anno, la fabbrica di San Pietro, inaugurata da Giulio II e finanziata attraverso la vendita delle indulgenze, è contestata dal monaco agostiniano tedesco Martin Lutero, che da Wittenberg inaugura la riforma protestante; condannato a Worms nel 1521, Lutero si rifugia presso il duca Federico di Sassonia: sotto l’idea che è la fede e non le opere a giustificare l’uomo dinanzi a Dio, inizia a disgregarsi l’unità religiosa d’Europa.\nL’elezione quale imperatore designato è vinta da Carlo V d’Asburgo, erede delle corone di Germania e Spagna, grazie al sostegno finanziario dei Fugger nel 1519. Lo stesso anno, Marcantonio muove dai suoi castelli a Blois da Francesco I. Nel 1521 a Milano si interrompe il dominio francese e tornano gli Sforza sotto la protezione asburgica; durante i festeggiamenti Leone X, espostosi a troppi sbalzi di temperatura per salutare la folla raccolta in festa, muore di raffreddore. Mentre si decide la guerra sulla città, i fratelli siciliani Imperatore prospettano il passaggio alla Francia dell’isola, per la quale addirittura si propone un’investitura del condottiero tuscolano a re.\nIl sole cala su Marcantonio nel 1522. Come soldato del re privo di titolo specifico, e in compagnia del fuoriuscito duca di Urbino, partecipa con il maresciallo di Francia visconte di Lautrech alle preparazione di un attacco a Parma, dove guida le truppe Veneziane in un inutile assedio. Poi, combatte sotto le mura di Milano: qui muore, non ancora cinquantenne, dopo aver percorso un mondo grande quanto le sue battaglie, pianto da amici e nemici, ormai neppure così facili da distinguere.\nInfatti, per quanto Roma è spesso spezzata tra le alleanze con la Francia e la fedeltà all’Impero, la presenza di un Colonna come avversario di Carlo V rappresenta comunque un caso piuttosto anomalo: e infatti, impegnato nella difesa di Milano, alla guida delle truppe dello Sforza e come comandante dell’esercito alleato di Germania, Spagna e Roma, troviamo proprio suo zio Prospero, con il quale aveva cominciato la carriera e che aveva fortemente disapprovato il suo passaggio alla Francia. Ed è lui a ordinare il colpo di colubrina (cannone a  mano) con cui Marcantonio termina i suoi giorni; Francesco Guicciardini, che nella medesima circostanza era Commissario generale dell’esercito pontificio, ci informa che questo «capitano di grandissima espettazione», impegnato con il nobile milanese Camillo Trivulzio, altra figura complessa e affascinante, a cavalcare intorno alla trincea per ispezionare i ripari fatti dagli assediati, fu colpito dai «sassi di una casa battuta dall’artiglieria di dentro» (Storia d’Italia, 1561).\nL’anno successivo a Marcantonio, muore anche Prospero; le salme di ambedue verranno traslate a Fondi. Tra i Colonna, rimane a dominare la scena Pompeo, ecclesiastico recalcitrante, uomo d’armi e di lettere, fine estimatore del gentil sesso nonché sostenitore dei loro diritti e del loro ruolo politico. Pur se avrebbe preferito essere tra gli sfidanti, era stato assistente di uno dei tredici cavalieri italiani di Barletta nel 1503; nel 1511, in occasione di una falsa notizia sul decesso di Giulio II, anima a Roma una sommossa di ispirazione repubblicana, e gli scappa di bocca che l’unica cosa «miracolosa» del papato sia che il «Dio di giustizia» tolleri i suoi «tanti delitti»; successivamente, tenta di ascendere al soglio pontificio prima dell’intronizzazione di Leone X, da cui comunque riceve nel 1517 la nomina a cardinale.\nPompeo, fedelissimo dell’imperatore, entra in pieno conflitto con il successivo pontefice di casa Medici Clemente VII, a sua volta in rotta con Carlo V e inoltre ostile a un estendersi del dominio francese in Italia e a ogni ipotesi di unificazione. Il cortocircuito di poteri favorisce il Sacco di Roma del 1527, con cui i Lanzichenecchi imperiali, rimasti senza paga e senza guida, attraversano la penisola per poi arrivare a devastare l’Urbe.\nPompeo è tra coloro che facilitano l’ingresso dei soldati tedeschi e spagnoli nella zona settentrionale della città; più a sud, è lui ad esercitare dal 1508 al 1532 la carica di commendatario, cioè di assegnatario con piena delega, all’Abbazia greca di Grottaferrata. A questa apparteneva pure l’area che poi coinvolgerà Villa Torlonia fino all’incrocio dove termina la Via Tuscolana presso l’Abbazia di Grottaferrata, e inoltre risiede nel sito dove poi è stata eretta la villa Torlonia di Frascati, che coinvolge anche una delle attuali vie di accesso al centro fino al crocicchio tra la Via Tuscolana e quella che verrà definita come via Gregoriana. I suoi domini sono adiacenti e coprono parte dell’attuale città dove le leggende dicono che sua cugina Lucrezia, vedova di Marcantonio, con le quattro figlie Beatrice, Porzia, Olimpia e Livia, sperano e pregano nel chiuso di una sala del castello insieme agli abitanti del borgo che non hanno raccolto i forconi per difendersi dai Lanzichenecchi saliti fino a Frascati, per poi ricevere soccorso soprannaturale.\nIntanto, nessuno muove un dito per proteggere Roma. L’ordine del principe di Orange di cessare i saccheggi al terzo giorno non viene affatto rispettato, e anzi pure i contadini che abitano nei possedimenti dei Colonna scendono in città per partecipare alle razzie con tedeschi e spagnoli. Un cronista dell’epoca offre questi scarni dati, forse esagerati eppure indicativi: 13.600 case distrutte, danni per 15 milioni di ducati, disabitata per quattro quinti. Si diffonde ulteriormente anche la sifilide, innestata con la spirochete proveniente dal Nuovo mondo. Come se non bastasse, nel 1530 una piena del Tevere inonda la città. Erasmo da Rotterdam ebbe a dire: «Questa non è la rovina di una città, ma della civiltà»: eppure, ci fu anche chi si compiacque della distruzione della “nuova Babilonia”. La Città Eterna diventa un po’ meno eterna e smette definitivamente di essere il centro del mondo, il cattolicesimo eclissa grossa parte della propria universalità e sconta alcune delle proprie fatali contraddizioni.\nLa circostanza per cui Frascati sfugge alle devastazioni del Sacco è popolarmente attribuita al Miracolo di Capocroce, dal nome di un’immagine mariana dal gusto bizantino, che come Imagine Nuova aveva già conosciuto diverse ubicazioni. Allora locata proprio al crocicchio tra via Tuscolana e via Gregoriana, presso un’edicola campestre, la tradizione popolare le attribuisce il merito di aver allontanato le orde pronunciando le parole «Indietro fanti, questa terra è mia».\nAlcuni cenni sulla storia del luogo e su quanto resta. L’immagine tuttora esistente nella Chiesa di Capocroce, che porta evidenti segni delle schegge del bombardamento del mezzogiorno del 29 gennaio 1944, è una copia settecentesca realizzata su lastra metallica dell’immagine originale, polverizzata come l’edificio delle incursioni aeree alleate successive all’Armistizio. Una cappella che poteva ospitare fino ad una decina di persone venne costruita attorno all’edicola poco dopo gli eventi del Sacco, per essere poi demolita per i rifacimenti stradali successivi all’unità d’Italia. L’erezione del santuario risulta piuttosto tarda e non impegna pontefici che hanno avuto un ruolo decisivo per Frascati: fatto piuttosto insolito in un’epoca nella quale la religione rappresenta la comune condizione. Infatti, dopo due tentativi fatti fallire nel 1601 e nel 1609 dalla Compagnia del Gonfalone, principale confraternita religiosa di Frascati, è soltanto nel 1613, e nel contesto di rilevanti interventi urbanistici ed edilizi, che una chiesa viene costruita vicino all’edicola per iniziativa e a spese (2.000 scudi) del cittadino romano e avvocato concistoriale Gerolamo de Rossi e per opera del cardinal Giovanni Evangelista Pallotta. Torniamo quindi all’epoca dei fatti, e ai protagonisti, per avanzare quindi un’ipotesi che il quadro complessivo rende inevitabile.\nInfatti, documenti e contesto rendono del tutto plausibile che è per effetto delle alleanze con gli imperiali intrattenute da Pompeo che Frascati non rimane coinvolta nei saccheggi. Se l’evento sembra dipendere da bieche trattative politiche, il suo verificarsi  segna, in controtendenza con quanto accade nell’Urbe a circa due decine di chilometri più a valle, il momento in cui la cittadina viene “difesa” e il definirsi di una comunità territoriale e quindi la sua effettiva origine. Inoltre, la credenza che sia stata un’immagine sacra, il cui culto era fortemente criticato dai luterani, ha anche il valore di confermare gli elementi della fede cattolica contro l’assedio che questa subisce in un modo che sopravanza le drammatiche circostanze del Sacco. La preservazione del disastro assume pertanto la valenza di una coscienza di sé alla quale è paradossalmente connaturata una sorta di oblio: in grossa misura, è proprio questo il miracolo. C’è da chiedersi quante volte si sia rinnovato.\nIn questo mondo spietato, c’è comunque per tutti una redenzione. A Roma, sconvolto dalle conseguenze del Sacco, Pompeo si impegna nel soccorrere la città e cerca di ottenere dai Lanzichenecchi la liberazione del pontefice imprigionato, con cui quindi si rappacificherà. La scena delle lacrime e dell’abbraccio di questi due personaggi, che prima di concorrere alla distruzione dell’Urbe si facevano tra loro scherzetti quali devastare la vigna dell’uno e incendiare i castelli dell’altro, è una di quelle grandi scene che ancora attende adeguata rappresentazione artistica. Il focoso cardinale nel 1530 riceve dall’imperatore la nomina di viceré di Napoli, dove muore due anni dopo all’età di 62 anni; alle celebrazioni del suo funerale provvede la cugina poetessa Vittoria, che aveva ricevuto la dedica del trattato Apologia mulierum (1529).\nLa storia procede. Francesco I persevera nella sua spregiudicata politica antimperiale, prima del Sacco contribuendo alla Lega di Cognac con Roma, Milano, Genova e Firenze, successivamente alleandosi con i Turchi e con i principi protestanti; pur latinizzando la cultura francese, deve rinunciare ai possedimenti italiani, e muore nel 1547. Carlo V è incoronato da Clemente VII quale imperatore a Bologna nel 1530, e lo stesso anno accorda libero culto ai luterani; dopo aver diviso i suoi immensi domini, abdicherà nel 1556, lasciando definitivamente tramontare il suo sogno di monarchia universale. La Germania resta separata in fedi e feudi diversi, l’egemonia spagnola si impone in Italia.\nDurante tutto il periodo del Sacco e fino al 1537, Lucrezia della Rovere vedova di Marcantonio, coadiuvata dal notarius Ippolito De Antiquis, rimane al governo di Frascati, dove nel 1520 costruisce la chiesa di Santa Maria Maddalena, successivamente integrata nella Chiesa del Gesù. Intrattiene pie corrispondenze, quali quelle con Antonio Lo Duca, cappellano a Roma presso la Confraternita dei Fornai di Santa Maria in Loreto, e a Roma costruisce la capanna di Santa Maria Assunta a Santa Trinità dei Monti, dove verrà sepolta nel 1552.\nI Colonna mantengono predominio sul territorio della Campagna romana, e avranno un altro Marcantonio tra le loro fila, che nel 1571 guiderà la battaglia di Lepanto contro i Turchi; tuttavia, la famiglia perde definitivamente il presidio di Frascati, loro appartenuto anche in periodi precedenti. Tale eredità non viene trasmessa a nessuna delle quattro figlie di Marcantonio e Lucrezia, di cui due comunque in seguito entreranno alla corte del nuovo pontefice e “proprietario” Paolo III Farnese, a causa di un accordo che privilegia esclusivamente la linea di discendenza maschile Colonna stipulato nel 1508 tra Prospero e Marcantonio.\nIn base ad una sentenza del 2 marzo 1537 perdono diritto sul Castello anche i nobili francesi D’Estouteville, discendenti di un vescovo tuscolano che ha anche diversi eredi sul territorio e già ne era stato feudatario. Il* motu proprio* del 19 marzo stabilisce che Frascati e diverse pertinenze, che comprendono Il Fico, la Pedica, e la via per Rocca Priora, passano a Pierluigi Farnese, figlio del nuovo pontefice, che aveva partecipato al Sacco dalla parte dei Lanzichenecchi. Lucrezia Della Rovere, ottiene proprietà nella Tuscia tra Tolfa Nova e Fabrica, dalla rendita decisamente minore (Romano Mergé, Frascati nella realtà documentata, 1988).\nIl bellicoso e controverso Pierluigi, piuttosto di assumere in feudo Frascati ed entrare potenzialmente in conflitto con il ponderato genitore, pur raccogliendo le richieste di restituzione di beni requisiti dal Colonna, se ne disfa già dall’11 aprile dello stesso anno, donandolo alla Camera Apostolica in cambio della maremmana Castro, dove stabilisce un ducato indipendente ai confini dello Stato Pontificio. Nel 1545 Pierluigi abbandonerà anche Castro per assumere la guida del ducato di Parma e Piacenza, dove due anni dopo troverà la morte per una congiura di nobili. Le novità introdotte in questo periodo nella configurazione politica e nell’organizzazione territoriale della Chiesa eserciteranno una lunga influenza.\nIl Concilio di Trento rielabora dottrina e poteri della Chiesa, instituendo il tribunali dell’inquisizione antiereticali del Sant’Uffizio e promuovendo la Compagnia di Gesù di Sant’Ignazio da Loyola, ricevuto proprio presso la località tuscolana da Paolo III. Il papa, poco prima della tregua di Nizza in cui tenta di mediare tra Carlo V e Francesco I che non vogliono sedere nemmeno nella stessa stanza, con il Concistoro del 2 gennaio 1538 eleva Frascati da Castrum al rango di Civitas. Quindi, ne ridefinisce l’urbanistica permettendone nuovi sviluppi grazie all’opera di Antonio da Sangallo il Giovane, gli assegna quale stemma le chiavi papali, vi riconduce la sede vescovile di Labico Quintanense di cui era già stato assegnatario, fino ad allora locata presso S. Maria in Monasterio vicino S. Pietro in Vincoli, stabilisce continuità nominale con il passato attribuendole il nome di Tusculum restituita. Il pontefice si prende cura di Frascati fino al 1546, anno in cui termina la realizzazione della prima delle ville tuscolane, la Rufina, poi nota dopo altri ampliamenti come Villa Falconieri. Intanto, nell’Urbe affida la fabbrica di San Pietro a Michelangelo.\nNella giostra degli eventi, la geopolitica papale si configura definitivamente con Roma quale centro degli interessi, Bologna come sede diplomatica, Frascati per giardino; ad ogni modo, è lo Statuto attribuito a Marcantonio a segnare l’ingresso della località in una modernità allora incipiente e tuttora ancora da compiere. Il condottiero, «di bellezza di volto, e d’un certo lucido splendore (…), pareggiava gli antichi Heroi», ed è ritratto con pizzo e baffi rossi nell’Historia della augustissima famiglia Colonna (1658) di Filadelfo Mugnòs; può essere visto anche negli affreschi di Palazzo Colonna a Roma, e in un ritratto di Scipione Punzone, Cinquecento anni dopo gli Statuti da lui emanati, ne ricordano nome e imprese poche righe sparse, e una strada intitolatagli già da tempo; nessuna commemorazione ufficiale dell’opera sua. Molte sono le storie importanti ormai dimenticate e anche il presente sembra piuttosto assente. Gli uomini passano, le cose pure. Le città cambiano.\n Scipione Pulzone (1550-1598), Ritratto in Armatura di Marcantonio I Colonna con il Collare dell’Ordine di San Michele.\nFotografia: Claudio Comandini, “Maschietto tuscolano” – Frascati, dicembre 2015."
  },
  {
    "objectID": "posts/pages/2016-06-15-proposte-didattiche-per-una-scuola-meticcia.html",
    "href": "posts/pages/2016-06-15-proposte-didattiche-per-una-scuola-meticcia.html",
    "title": "Proposte didattiche per una scuola meticcia",
    "section": "",
    "text": "Chi glielo spiega ai ragazzi di questa società multietnica che un certo Gesù nato tra gli Ebrei è profeta anche presso l’Islam? E dove reperire i fondamenti minimi della nostra vita associata? È possibile recuperare una funzione formativa alla scuola o siamo costretti a ridurle a palestre di consenso? Emiliano Sbaraglia (1971), scrittore e insegnante, cerca di comprendere come nella nostra società il concetto di educazione può trovare una nuova dimensione operativa.\nDi recente a Berlino ho potuto guardare con i miei occhi quel che resta del Muro, e i solchi ancora visibili lasciati dalla sua presenza nel cuore della città, divisa dal 1960 al 1989, simbolo della Guerra fredda e dei conflitti vissuti nel Secolo Breve. La costruzione di nuovi muri oggi, e nei giorni prossimi a venire, lascia alquanto sconcertati ma forse poco sorpresi, in virtù di pruriti autarchici i quali ciclicamente la Storia riconduce, malgrado l’abusata definizione di “villaggio globale” sia divenuta con l’avvento della Rete e le innovazioni tecnologiche una ineludibile realtà.\nPer trasformare tale realtà in risorsa da utilizzare, piuttosto che viverla come minaccia da risolvere, ripensare il mondo della scuola, più in generale il tema dell’istruzione e della formazione dell’individuo all’interno di un contesto di convivenza sociale, è  l’obbligo e il dovere dei tempi che corrono.\nCon buona pace di chi si ostina a sostenere e sollevare barriere tra popoli, la quotidianità ci racconta la mescolanza continua di varie provenienze, che in Italia determina da ormai oltre un decennio la presenza nelle aule delle nostre scuole di studenti e studentesse di seconda generazione, se non di terza. Nati qui, o giunti nella Penisola in tenerà età, i nuovi italiani (possono chiamarsi anche così) hanno raggiunto il numero di circa un milione; ed anche con loro, forse in particolare con loro, bisogna misurare un efficace metodo di integrazione o meglio di interazione, lasciando cadere quella “g” che può fare tutta la differenza del mondo.\nIntegrazione significa infatti e soprattutto interagire tra persone, proponendo il proprio modello culturale senza escludere a priori quello altrui. In questo senso, la questione che qui interessa è in che modo tradurre il tutto attraverso l’attività scolastica di ogni mattina.\nSenza indugiare sulle tante piccole storie comuni che nelle nostre classi raccontano un rapporto tra coetanei naturalmente portato alla convivenza, ma che in un momento non ben precisabile si trasforma progressivamente in sopportazione forzata figlia della reciproca diffidenza, alimentata dalle parole e le azioni mutuate dal mondo degli adulti (genitori o insegnanti che siano), cerchiamo invece di elaborare un paio di proposte precise e concrete, che in breve tempo potrebbero mostrare l’incisività necessaria a modificare il corso degli eventi.\nA mio parere, un primo punto fondamentale e non ulteriormente procrastinabile riguarda la cosiddetta “ora di religione”, che già nella sua impostazione etimologica dovrebbe convertirsi (è il caso di dire) dal singolare al plurale.\n“Ore di religioni”: di questo si deve discutere nelle nostre aule scolastiche ogni giorno; se si vuole, e se si vuole coinvolgere anche la componente accademica in  tale “progetto educativo”, la materia potrebbe chiamarsi “Storia delle religioni”, disciplina già presente nelle facoltà universitarie di carattere umanistico. In ogni caso, l’obiettivo non cambia: passare da una a due le ore settimanali per questo tipo di insegnamento, e approfondire nel suo programma annuale i principi fondamentali della religione ebraica e della musulmana, oltre naturalmente la cattolica, favorendo così la conoscenza delle origini del proprio compagno di banco, altrimenti tutto diventa per tutti maledettamente complicato.\nPer evitare incomprensioni, non stiamo parlando di crocifissi da mettere o togliere dal muro scrostato di una scuola pubblica italiana: piuttosto stiamo cercando di capire, tra un Concorsone e l’altro, se abbiamo insegnanti in grado di interpretare un ruolo tanto delicato, e se siano adeguatamente preparati. Rimanendo propositivi, potremmo pensare a una sinergia tra Università e Ministero, in un funzione di una sorta di praticantato da inserire nel percorso formativo di un laureando e/o dottorando che contempli nel suo piano di studi almeno un paio di annualità tra Storia delle Religioni e Antropologia culturale. D’altra parte, in altri Paesi tutto questo da tempo risulta essere la normalità, vedasi origini e formazione del nuovo sindaco di Londra, Sadiq Khan.\nA un’idea così strutturata per l’insegnamento della nostra e di altre religioni, dovrebbe far compagnia il potenziamento di una materia che nel percorso didattico ministeriale è già prevista: l’ “Educazione alla cittadinanza” o “Cittadinanza e Costituzione” (un tempo “Eduzione civica”), che come quella di religione dovrebbe essere impartita un’ora alla settimana, ma che rientrando tra le competenze dell’insegnante di materie letterarie, spesso viene relegata ad amena lettura nei ritagli di tempo, verso la fine dell’anno, di solito in occasione di qualche ponte tra Liberazione, Primo Maggio e Festa della Repubblica, quando c’è chi corre dietro all’ultima interrogazione, o alla tesina da presentare in Commissione d’esame.\nEppure, l’ora di educazione alla cittadinanza è determinante e imprescindibile, soprattutto se veramente si vogliono far prevalere i nostri principi e i nostri valori, la laicità nei confronti dell’oscurantismo, la conoscenza dei diritti in luogo dell’oblìo. Se si vuole far crescere una consapevolezza sociale, umana e condivisa. E allora la domanda: si vuole far crescere una consapevolezza sociale, fondata sulla libertà e il rispetto tra gli individui?\nA corollario di tutto ciò, mentre l’unico punto dell’agenda politica rimane una Riforma non si sa bene quanto Costituzionale, aspettiamo fiduciosi di portare a termine l’iter parlamentare del cosiddetto “Ius soli temperato”, il diritto di cittadinanza, che dovrebbe contenere al suo interno un ciclo scolastico di almeno otto anni. Elemento, quest’ultimo, che restituisce una sensazione di urgenza: intervenire in maniera dovuta nell’articolato mondo della scuola, così da ricominciare davvero dalle fondamenta, dal concetto di educazione in una società civile, cercando di interpretare questa realtà meticcia, questo mondo mescolato che viaggia a mille all’ora, mentre c’è chi pensa quale unica soluzione la costruzione di un altro muro."
  },
  {
    "objectID": "posts/pages/2016-06-13-mein-kampf-per-tutti.html",
    "href": "posts/pages/2016-06-13-mein-kampf-per-tutti.html",
    "title": "Mein Kampf per tutti",
    "section": "",
    "text": "Leggere tra le righe nei libri e nelle società: anche dove sono impresentabili. Prendere le distanze dagli indignati da tastiera e dalle paternali moralistiche. Comprendere, per non morire.\nCome a molti è noto, la pubblicazione in epoca postbellica dello strano manuale scritto da Adolf Hitler in carcere nel 1925-6 non è una novità. Infatti, era ufficialmente illegale nella sola Germania, e in Italia è a livello clandestino è sempre stato disponibile; è tornato sul circuito librario allo scadere dei diritti sull’opera, che erano detenuti dal Laand di Baviera, esattamente dopo 70 anni dalla morte dell’autore. Per motivi apologetici, è da tempo diffuso nel mondo arabo, che se fu alleato nazista è diventato antisemita soltanto dopo aver subito la designazione da parte dell’ONU di Israele senza previa consultazione nemmeno con le nazioni confinanti.\nLo sconcerto degli Ebrei è del tutto comprensibile. Tuttavia, mentre hanno mantenuto una posizione critica Renzo Gatteggia (presidente dell’Unione delle comunità ebraiche italiane), Efraim Zufroff (direttore del Centro Wiesenthal di Gerusalemme), l’ambasciata di Israele a Roma, esponenti rilevanti come Joseph Schuster (presidente del Consiglio centrale degli ebrei tedeschi) ha sostenuto l’utilità di una sua edizione con commenti critici in modo da evidenziare «teorie e tesi false» con la quali ha lavorato Hitler.\nLe edizioni critiche del libro sono state già soppiantate da quelle celebrative, più semplici ed economiche, ma non c’è troppo da stupirsi che certi cultori di feticci ideologici non amino pensare. Inoltre, se la credibilità attualmente fornita ai movimenti di ispirazione fascista è preoccupante, ancora più gravi sono la deriva liberista delle presunte sinistre e la totale inettitudine dimostrata dai cosiddetti antagonismi: tale clima populista complessivo può preludere ad una devastante dittatura della marmaglia già sin troppo presente oppure ad una difficile tecnocrazia illuminata.\nIl vero problema è però che anche all’interno delle associazioni presuntivamente culturali più insignificanti di ogni insignificante realtà sono prioritarie appartenenze piuttosto opache, che ripropongono i peggiori vizi dell’antico corporativismo fascista quali autoreferenzialità, familismo, territorialismo. E inoltre non assume assolutamente nessuna rilevanza atta a costituire un’effettiva coscienza critica quest’ennesima indignazione internettiana, come spesso accade solenne eppure miserabile, quasi al livello del marketing de Il Giornale, che per darsi un tono ha distribuito gratuitamente il Mein Kampf.\nIl libro è vergognoso, ma possiamo saperlo proprio perché leggendolo ce ne facciamo un giudizio. E d’altro canto, chi si è sentito offeso da questa pubblicazione dovrebbe ricordare che sono stati i nazisti a dare i libri alle fiamme. Un gesto che ha implicazioni e conseguenze su cui riflettere, da ricompensare con un modello diverso, capace di confrontarsi attivamente con i propri errori e di non avere più paura delle zone d’ombra. Invece, non possono aiutare nessuno le banalità edificanti e il paternalismo facilone, più arroganti di tutto quello che credono di poter giudicare.\nOccorre quindi anche chiedersi se le reazioni dalle quali emerge l’ipocrisia e l’impotenza di pretendere censura, posizioni del tutto incompatibili con quel minimo di fiducia indispensabile a permettere effettiva emancipazione, possano dipendere dall’equivoco di credere che leggere serva a permettere banali identificazioni, oppure se siano conseguenza del diffondersi inarrestabile di un’ignoranza della storia che scivola sempre di più nel desiderio di oblio. Attitudini che peraltro appartengono proprio al peggiore fascismo. Inoltre, tutta questa strana politica concorre a creare una pessima letteratura, che in definitiva continua a distruggere i libri in altri modi.\nCi sono innanzitutto delle distinzioni importanti da operare. Se l’iniziativa del giornale berlusconiano è «razionale e ragionevole», come tenta di giustificare Paolo Berlusconi, che certamente confonde il Führer con qualche filosofo a lui meno familiare, lo è soltanto nella logica di visibilità del quotidiano, che cresce alimentando il conflitto politico e culturale, o quel poco che ne resta. Ma i segnali di un nuovo nazismo non sono questi, e pure se Berlusconi sr. a sui tempo ha sdoganato e riformulato la destra italiana, la parola fascismo non si adatta affatto al suo ventennio, piuttosto futile, basato sulla licenziosità e non sulla repressione.\nInoltre, dove un Trump ormai premiato dai consensi per il suo nazionalismo fumettistico può anche essere visto come l’Hitler che certa America aspettava da tempo, Sallusti, e nemmeno a distanza, non è affatto Goebbels, dato che gli manca dimensione internazionale e consapevolezza strategica. E se il clima di questa nostra infinita crisi è a volte letto come riproporsi di quella scaturita dal crollo della borsa del 1929, quella povertà e quel livello di conflitto, e anche la straordinaria attività culturale di quell’epoca, non sono affatto elementi riscontrabili ai nostri tristi tempi. Ad ogni modo, il dato più grave è che la pasticciata insipienza intellettuale dei nazisti, in definitiva trash nelle forme più grottesche, è definitivamente diventata senso comune e pane quotidiano, indipendentemente dal professarsi di destra o sinistra o chissà che.\nCi sono poi alcune domande decisive, a cui certamente non possono rispondere gli indignati da tastiera. Come si può parlare con criterio della Shoa se si omette una delle componenti che la hanno determinata? E come è possibile affrontare costruttivamente i propri vissuti se ci si nasconde proprio quanto ci ha ferito? Se oggi dalle pagine di Facebook Maria Grazia Calandrone  con toni da controriforma sentenzia che il «Mein Kampf è  un delirio scritto con i piedi. indecoroso ripubblicarlo», con maggiore consapevolezza Primo Levi ha da tempo ammonito: _«Meditate che questo è  stato/ Vi comando queste parole». _Ci sono sintomi che fanno comprendere come certi nodi non sono ancora stati sciolti; ad ogni modo, nello stesso pomeriggio in cui era stato diffuso molte edicole romane avevano già esaurito questa merda di libro.\nNulla di tutto questo è incoraggiante. I sintomi indicano che, almeno ai livelli del chiacchiericcio oggi così sopravvalutati, la pubblica opinione sembra non essere in grado di imparare nulla. E tuttavia, invece di lasciarci andare a sterili isterie, potremmo finalmente trovare buoni motivi per comprendere la storia e conoscere i documenti, soprattutto relativamente ai momenti più oscuri e difficili, mai del tutto superati. Del resto, consideriamo che lo lessero pure Churchill e De Gaulle. Occorrono però buone edizioni critiche, capaci di leggere e far leggere.\nCosì, l’unico antidoto è proprio leggere, pensare, trovare alternative. La storia chiede di essere compresa, e non basta indignarsi per trovare una qualche civiltà. Infatti, studiare, mettere distanza, dare spazio all’alterità, interessa a pochi, così come da sempre; inoltre, l’appello a pensare con la propria testa provoca perlopiù una svogliatezza generalizzata, dimostrando che un’educazione democratica è ancora tutta da compiere. Così, in maniera senz’altro paradossale, potremmo proprio cominciare ad impartircela: in fondo, dipende esattamente da noi. Almeno per coloro a cui interessa.\n•\nFotografia: “Amore nazista (materiale propagandistico degli anni ’30)” - Berlino, ottobre 2016."
  },
  {
    "objectID": "posts/pages/2012-09-15-al-qaeda-network-fondamentalismo-islamico.html",
    "href": "posts/pages/2012-09-15-al-qaeda-network-fondamentalismo-islamico.html",
    "title": "Al Qaeda network. Il fondamentalismo islamico e le strategie reticolari",
    "section": "",
    "text": "Nuove sollevazioni nel mondo islamico e “The Innocence of Muslim”. L’assalto all’ambasciata libica. Conseguenze in divenire. La sparizione di guerra e pace e le nuove forme di conflitto. Qiao Liang e Wang Xiang: strategie cinesi. Hard-Negri, De Benoist, Galli: simmetria e asimmetria. Mini: terrore e destabilizzazione. Henzesberger: i perdenti radicali. Breve storia del fondamentalismo islamico. La formazione di Al Qaeda nel contesto afgano, la sua diffusione per la Jihad globale, il costituirsi dell’alqaedismo orizzontale. Loretta Napoleoni e l’economia kamikaze. Filosofia dei network. Deleuze-Guattari: connessione ed eterogeità. Caracciolo: omogeneità e sincronizzazione. Al Qaeda e Facebook.\n1. I colori del grigio\nInizia una nuova tornata di insurrezioni nel mondo islamico, che sembra ribaltare la situazione determinatasi con le rivolte popolari del Nord Africa e di altri paesi musulmani dello scorso anno. Queste avevano evidenziato nuove esigenze di rappresentanza locali e permesso diversi equilibri geopolitici, e al riguardo, il governo statunitense, entrato in una fase di soft power, aveva stretto alleanze con gruppi di Fratelli Musulmani depurati dall’integralismo. [1] I processi di cambiamento sono in corso e stanno trovando in alcuni paesi espressione istituzionale, e tuttavia non si può credere che tutto comincia e finisca con le rivolte dell’inizio 2011, definite con facilonerie da molti pubblicisti dei paesi non islamici come “rivoluzioni colorate” oppure “rivoluzioni di facebook”, sottovalutando le difficoltà concrete ed i rapporti effettivi relativi agli sviluppi di situazioni piuttosto incerte, segnate da vuoti di potere e nelle quali i finanziamenti decisivi sono sempre quelli di paesi integralisti. [2] Inoltre, anche riconoscendo che i paesi musulmani sono entrati in una nuova fase, che dovrebbe definitivamente far comprendere a tutti che l’Islam non può essere ridotto alle sue componenti integraliste, occorre pure considerare l’esistenza di forme di “social network” più radicate di quelle che sappiamo riconoscere in base ai nostri modelli. Al riguardo, Al Qaeda sembra rappresentare un esempio particolarmente riuscito di rete sociale. Di questo vedremo più avanti.\n\nA dar fuoco alle polveri è stato uno spezzone presente su Youtube di The Innocence of Muslim, un film amatoriale prodotto negli Stati Uniti, per la cui realizzazione sembra che il produttore copto Nakoula Basseley Nakaula abbia agito sotto il nome dell’agente immobiliare ebreo Sam Bacile per commmissionarlo al regista di soft porno Sam Roberts (forse però si tratta sempre della stessa persona che agisce dietro diversi psuedonimi), grazie a finanziamenti di sionisti, cristiano copti e reazionari americani. Se le circostanze sono alquanto oscure, il risultato risulta piuttosto grossolano, estremamente volgare, dichiaratamente antislamico, rappresentando il profeta Maometto come un idiota furbastro e donnaiolo, capace di litigare anche con un somaro, in un modo inaccettabile per un musulmano e piuttosto irritante per chiunque. [ 3]\nIl film è pura provocazione, non è destinato alla distribuzione e forse nemmeno esiste per intero, ma anche un trailer di un quarto d’ora diffuso in rete è stato sufficiente per provocare un’ondata di indignazioni dalle proporzioni immense, conforme all’idea di primato e inviolabilità del Corano e del Profeta tipica della cultura e nella società islamica. Da queste proteste la maggior parte degli esponenti politici mondiali hanno preso le distanze, anche se in molti hanno dovuto riconoscerne la legittimità, e comunque nessuno è stato di grado di fermarle.\nL’evento decisivo, verificatosi in coincidenza delle proteste ma da queste piuttosto difforme, è accaduto in Libia, dove è stato anche eletto il premier Abu Shagur, stabilizzando così, quantomeno a livelli di incarichi istituzionali, il dopo Gheddafi. A Bengasi, la notte dell’11 settembre, un doppio attacco armato ha colpito il consolato americano e un rifugio ritenuto segreto, provocando la morte dell’ambasciatore Stevens e di tre funzionari. L’attacco, secondo prime dichiarazioni poi smentite con sospetta insistenza, sembra fosse stato predisposto da Al Qaeda per rimarcare il significato della data e per vendicare il “numero due” (uno dei tanti) Abu Yahya Al Libi, la cui uccisione in giugno è stata recentemente riconosciuta dal leader Al Zawahiri. Torneremo in seguito su quanto accaduto in Libia e le sue implicazioni.\nSuccessivamente, in tutta l’enorme area di fede islamica che dal Marocco all’Indonesia copre due continenti nella loro intera longitudine, da tempo segnata da conflitti dove non enormi inestinguibili, si sono ovunque verificate sollevazioni, alcune pacifiche, altre con macchine incendiate, scontri e feriti. L’apice si è segnato venerdì, giorno di preghiera e di protesta per l’Islam, e in alcuni paesi come l’Egitto non tendono a fermarsi. Ci sono stati tre morti in Sudan, dove cinquemila persone hanno coinvolto nelle manifestazioni anche le ambasciate di Germania e Gran Bretagna, quattro in Tunisia come nello Yemen, altri in Egitto e in Libano. Qui il pontefice in visita si è espresso non solo per la convivenza tra fedi, ma anche contro il traffico d’armi. Molti leader religiosi islamici, oltre a condannare il film, hanno invitato a non rispondere alle provocazioni, unendo la difesa della figura del profeta all’osservanza dei suoi insegnamenti. C’è però stato anche chi, come il telepredicatore Al Qarawi, del Qatar ma legato ai Fratelli musulmani egizi, ha invocato ulteriori «manifestazioni di rabbia islamica».\nLe manifestazioni hanno coinvolto ambasciate americane di mezzo mondo, dove bandiere a stelle e strisce sono state ammainate per elevare i versi dell’Islam, e in alcuni casi anche la bandiera nera di Al Qaeda, come in Sudan, dove il vessillo ha una propria tradizione. In Iran l’invito a scendere in piazza è arrivato dal Consiglio per il coordinamento per l’attività pubblica, mentre in Algeria c’è stato un divieto governativo su ogni tipo di assembramento. Proteste anche in Nigeria, India, Australia, alle Maldive, allerta in diverse città e sedi diplomatiche americane ed europee. [4]\nLe proteste sembrano contestare ogni forma di dominio occidentale, che avrebbe oltrepassato i limiti proprio osando dileggiare la figura dell’amato profeta. Non erano arrivati a provocare tanta ira nemmeno gli eserciti che hanno accompagnato la forzosa importazione della democrazia, e ora vengono attaccati dai manifestanti addirittura i fast-food di pollo fritto. Pur evidenziando una grande enfasi religiosa, quanto accaduto non comporta necessariamente l’adesione all’integralismo, e le manifestazioni, pur rivaleggiando in distruttività con l’odiato Occidente com’è tipico del terrorismo, a parte il caso particolare di Bengasi, non hanno visto attentati, anche perché gli esecutori di questi sono generalmente personaggi ben integrati e insospettabili che agiscono con piani elaborati, non gente del popolo coinvolta nei tumulti di strada.\nTuttavia, diversi elementi manifestano una partecipazione agli ideali violentemente antiamericani e antioccidentali di Al Qaeda, i cui appelli hanno insistito con enfasi sugli assalti alle ambasciate, invitando a colpire anche obiettivi sul suolo occidentale; nello Yemen, gli appelli hanno esortato ad uccidere i diplomatici americani, mentre in Afghanistan i Talebani hanno attaccato la base di Camp Bastion uccidendo due marines, ma non finisce certo qui. In Iraq, dove da tempo almeno cinquanta attentati al giorno sono la norma, le proteste hanno manifestato l’insofferenza per la presenza americana, catalizzando la decisa influenza del leader sciita Al Sadr,  impensabile al tempo di Saddam, e in centinaia hanno scandito slogan contro USA e Israele a Najaf, presso il mausoleo di Ali, capostipite dei dodici imam.\nL’imminenza del capodanno ebraico potrebbe prestarsi allo svolgimento di diversi attacchi significativi. [5] Qualunque possano essere gli sviluppi, si profila una stagione piuttosto problematica, per cui occorre cercare il più possibile di comprendere le ragioni in ballo. Approfondiremo più avanti le circostanze nelle quali Al Qaeda si è storicamente costituita e le specifiche modalità con cui tende a configurarsi, ma possiamo comunque già notare che proprio le circostanze attuali hanno evidenziato la sua capacità, con infliltrazioni o semplicemente con la retorica, di riguardare un gruppi di individui reciprocamente collegati da particolari legami sociali. Il carattere di un network è esattamente questo.\nDa parte loro, gli Stati Uniti sono stati messi alle strette. Se la diplomazia ha doverosamente condannato il film, e il protocollo richiede venga fatta giustizia per i caduti in Libia, stanno muovendo verso l’area due navi da guerra, 200 marines, un numero imprecisato di droni, mentre altre forze sono dirette verso circa 18 paesi. Obama, già premio Nobel per la pace, dovrà giocarsi la sua rielezione sulla capacità di sostenere questo ennesimo conflitto, rituffandosi in una trappola paradossale, dalla quale il paese stava faticosamente uscendo. Il presidente, sostenuto dal segretario di Stato Hillary Clinton, ha già dichiarato che gli Usa devono mantenere «il ruolo guida del mondo».\nQuesto però è proprio quanto viene contestato con numeri e forme così decise far capire l’esigenza di altre risposte che non siano l’uso della forza. Inoltre, tale ruolo guida il paese non può ormai più sostenerlo, travolto irrimediabilmente da guerre fallimentari, crisi irrisolvibili e declino di influenza, [6] mentre la globalizzazione si avvia ormai a definirsi in sistemi di equilibri regionali. [7] Obama sembrava essersi accorto di tutto questo quando, candidandosi alle presidenziali, annunciava alla sua nazione l’opportunità di concentrarsi sulla rifondazione dei propri presupposti. [8] E vanno anche considerare le gravi conseguenze di instabilità politica ed economica che potrebbero pesare soprattutto sulla già fragile Europa.\nDi fronte a tali accadimenti, occorre definitivamente comprendere le nuove forme dei conflitti e le loro specifiche categorie, che ormai hanno sostituito le precedenti nozioni di guerra e pace con una dimensione grigia diffusa ovunque e in nessun luogo.\n2. La strategia al tempo della globalizzazione\nLo svanire della distinzione tra guerra e pace è tematizzata nel 1999 da Qiao Liang e Wang Xiangsui, ufficiali dell’aeronautica militare cinese. Basandosi sull’osservazione della Guerra del Golfo e sul pensiero strategico di Sun Tzu, e citando espressamente Osama Bin Laden, sono segnalate come forme tipiche dei conflitti contemporaneo la manipolazione dei media, le turbative finanziarie, i virus informatici, e la fondamentale possibilità di rendere tutto un arma, stabilendo un cambiamento generale di composizione e modalità dei contrasti bellici. [9]\nLa distinzione tradizionale tra guerra e politica espressa da Von Clausewitz per cui «la guerra è la prosecuzione della politica con altri mezzi», che manteneva un aspetto politico nella misura e negli scopi degli sforzi bellici, [10] è sembrata, soprattutto dopo gli attacchi sul territorio statunitense del 2001, rovesciarsi completamente. Infatti, al riguardo Baudrillard ha notato come la guerra sancisce e prolunga «l’assenza della politica». [11]\nUna posizione più articolata è espressa da Hardt e Negri. La politica ancora esiste, ma si limita a proseguire «con altri mezzi» la guerra, ormai il principio organizzativo della società, la cui continua minaccia permea interamente la vita quotidiana e il funzionamento del potere. Proprio negli USA, uno “stato di eccezione” e una generalizzata sospensione del diritto determina l’erosione della tradizione repubblicana a favore di una smisurata tensione nel pretendere l’indispensabilità del proprio dominio sull’ordine globale. Un nuovo tipo di guerra, indeterminato nei limiti spaziali e temporali, si rivolge contro concetti e pratiche, quali appunto il terrorismo, e prima ancora la povertà e la droga, assimilandosi ad una guerra di religione e rendendosi indistinguibile da un’azione di polizia. Inoltre, le relazioni internazionali e la politica interna si assimilano ed intrecciano, mentre forme di contestazione e resistenza sono contrastate duramente, ostacolando la trasformazione sociale e il ricambio di potere.\nSecondo Hart e Negri, sono riformulate anche le concezioni dei fronti. Il nemico è astratto, le alleanze si universalizzano, in linea di principio l’umanità intera si unisce contro il “terrorismo”, come chiarisce il revival di “guerra giusta” e “male”, ambedue concetti che erano stati estromessi dall’ambito politico della modernità. Si impongono così mistificazioni grossolane dagli effetti pesantemente reali, che rendono inoltre estremamente difficile comprendere lo situazione. L’attualità diventa incerta proprio nel suo essere ancorata alla nozione di terrorismo, e a sua volta è resa ulteriormente instabile dalla variabilità e dalla contestualità di pratiche e definizioni, i cui criteri di legittimità sono sempre relazionati con istituzioni governative, diritti umani, regole di guerra. Inoltre, si introduce la prassi del controllo totale, che sospende indefinitivamente le garanzie democratiche. [12]\nGli effettivi conflitti a cui si assiste non permettono però una piena pertinenza del concetto di disimmetria, per cui dovrebbe sussistere principalmente diseguaglianza quantitativa delle forze in campo. [13] Piuttosto, sembra più adeguato il concetto di asimmetria, tematizzato anche da Liang e Xiangsui ed evidenziato da De Benoist negli attacchi dell’11 settembre e orami constatabile in ogni ambito. Infatti, nello specifico degli attentati in America, abbiamo avuto tutti i mezzi offerti dalla tecnologia bellica pesante contro due decine di coltellini, l’esaltazione dei beni terreni degli occidentali contro il disconoscimento della vita e della morte dei kamikaze, danni a New York per oltre 60 miliardi di dollari contro un’operazione costatata circa 500.000. Gli aspetti generali riguardano le sproporzioni tra strutture pesanti e logiche fluide, tra stati e i gruppi transnazionali, tra obiettivi chiari e la difficoltà di localizzare un’effettiva risposta.\nSecondo De Benoist, la prima guerra della globalizzazione ha rivelato che questa non può essere assoggettata da alcun potere, e tende ad instaurare un «mondo senza spazi esterni» in cui non esiste un rifugio, e l’intero pianeta diventa campo di battaglia. Le armi erano normali aerei di linea, i terroristi avevano vissuto e si erano addestrati in America. Cade la frontiera tra esterno o interno, polizia ed esercito confondono i loro compiti e la guerra civile si impone ovunque. Alla “guerra fredda” succede la “pace calda”, la violenza non è più esclusivo monopolio dello stato ma si configura come modus vivendi. Salta la distinzione tra “amico” e “nemico”, lo stato di eccezione si generalizza, la sovranità radicalizza le sue condizioni: le decisive nozioni del pensiero politico di Schmitt richiedono rielaborazione e nuovi approfondimenti. Come già era accaduto con le sanzioni contro l’Iraq e la guerra in Jugoslavia, la pace precede le ostilità,  la guerra si fa ma non si dichiara, ed è addirittura “infinita”. Insomma, l’assunto del colto generale prussiano Clausewitz su politica e guerra si rovescia definitivamente. [14]\nLa confutazione della presunta inviolabilità americana compiuta con gli attacchi del 2001 risveglia le attenzioni verso un problema globale presente almeno dal Settembre Nero delle Olimpiadi di Monaco del 1970. Secondo il gen. Fabio Mini, le paure dell’Occidente dipendono dal suo ruolo dominate, permesso dall’ideologia e dalle opportunità del capitalismo, e il terrorismo agisce sfruttando e alimentando queste paure. Infatti, viviamo nella costante minaccia che ogni ricchezza possa diventare povertà, ogni bene di consumo porti con sé inquinamento ambientale, ogni integrità nasconda la promiscuità, ogni identità nazionale comporti immigrazione, la logica non risolva l’irrazionalità: in pratica, «la paura e la percezione di ruolo sono i nuovi supporti ideali e talvolta ideologici del mondo occidentale».\nPer il gen. Mini, il “terrore” con cui agiscono attacchi e attentati tende a destabilizzare queste paure interne. Privo di obiettivi e forma, reticolare e modulare, non entra nemmeno in contraddizione con gli interessi di stati ed enti che agiscono in piena legalità. Il fenomeno può connotare come suoi principali parametri una qualsiasi ideologia, anche se «strampalata e assurda», una forma organizzativa non necessariamente verticistica anzi più spesso orizzontale e caotica, e soprattutto il «terrore», compreso in senso politico e nei suoi effetti, quale capacità di eliminare ogni facoltà di risposta razionale suscitando al contempo reazioni abnormi e incapacità di azione politica e sociale. [15]\nLa guerra si mescola con la politica, l’inattualità della distinzione schmittiana tra amici e nemici si accompagna alla determinazione di un’area grigia che rende irriconoscibili i confini, più camaleontica dei camaleonti di cui parlava Clausewitz, confermando le condizioni di asimmetria e assenza di frontiere tipiche delle nuove forme di conflitto. Per il politologo Giorgio Galli, l’asimmetria della guerra globale è data da una mancanza di distinzione tra le categorie di pubblico e privato, militare e civile, nemico e criminale. Lo stato perde il monopolio della violenza e la guerra è privatizzata, il complesso militare-industriale e gli interessi dei ricchi nei paesi poveri portano a contrapporre le compagnie mercenarie alle bande armate. I conflitti locali sono inseriti nel «metalinguaggio della mobilitazione globale, che decontestualizza i linguaggi tradizionali e locali di cui si serve».\nPer Galli la guerra non ha fronti né frontiere, e la politica globale contiene la guerra come «immediata manifestazione delle proprie contraddizioni.» In questa guerra “glocale” ogni punto singolo è in contatto con il sistema mondo, la globalizzazione è un mondo di guerra, privo di origine e di telos. Nella diversità di forme, cause e contesti, la guerra è infatti “surdeterminata” dal disordine della globalizzazione politica ed economica. Il collasso dello spazio politico moderno e l’insussistenza dei confini territoriali impedisce la neutralizzazione del conflitto, e qui la guerra tende a durare all’infinito, come recitano, anche nelle loro varianti, gli stessi “titoli” delle operazioni atte a contrastare il terrorismo: Infinite Justice/ Enduring Freedom. Non c’e pace in questo mondo: questo mondo è il conflitto. [16]\nIn tale contesto trovano modo di articolarsi agevolemente forme di distruttività nichilista, fanatica e vittimista incapaci di apertura e mediazione. Quella che Enzesberger chiama la «patria dei perdenti» è però in grado di promettere comprensione e riconoscimento, e non riguarda esclusivamente il terrorismo islamico, ma ogni forma di pseudo-antagonismo dall’indignazione populista troppo facile, poco approfondita e spesso pure manierista e monocorde. L’energia distruttiva si potenzia senza scrupoli, morte e megalomania si amalgamano, l’impotenza lascia spazio ad un senso di onnipotenza catasfrofale. Serve una miccia ideologica, il cui contenuto è del tutto indifferente: così procede, di continuo. [17] Il suicido della civiltà ne è ispirazione e aspirazione, e la tendenza del radicalismo dei perdenti volontari trova in Al Qaeda una specie di emblema, oppure, per l’appunto, un network: tuttavia, si può essere radicalmente disgraziati anche nell’ostentare islamofobia.\nPer comprendere in cosa effettivamente consista questa famigerata e ormai anche demodé Al Qaeda, dobbiamo studiarne la genealogia nel contesto del fondamentalismo islamico e la sua successiva diffusione su scala globale.\n3. Al Qaeda: basi, fondamenti, metodi\nIl salafismo prende il nome da Salaf al-ṣaliḥīn (“Pii antenati”), che identifica le prime tre generazioni di musulmani, visti come modelli esemplari: i Compagni (Sahabi), i Seguaci (Tabiun) e Quelli che seguono ai seguaci* (Tabbi al Tabbiyyn). _I principali riferimenti dottrinari sono in Ahmad Bin Hanbal (780-855), fondatore di una rigorosa scuola giuridica sunnita, e Ahmad Bin Taymiyya (1263-1328), definito dall’islamista Corbin come *«rappresentante della tendenza più opposta a quella dei filosofi», [18] ispiratore delle comunità beduine dell’Arabia. Nella concezione di Taymiyya lo stato deve applicare la _shari’a, legge rivelata che rispetto al suo scopo è superiore alla legge razionale del namùs, termine che traduce il greco nomos, norma nel suo aspetto terreno e organizzativo. Queste influenze conducono a Muhammad Ibn Abd Al Wahhab (1703-1792) e quindi al movimento ultrapuritano wahhabita, promosso dagli inglesi per contratare i turchi ottomani, in seguito “religione di stato” in Arabia Saudita.\nQuesta componente dell’islamismo prende consistenza con la vera e propria riforma salafita del XIX sec., che propone una formula di djn (per cui la legge islamica considera assieme “le cose umane e divine” - come lo jus romano) denominata wa dawla, alla base del fondamentalismo sunnita, che rifiuta ogni laicismo implicato dal djn e tende ad identificare rigidamente religione e stato. Questa interpretazione rigorista influenza profondamente il fondamentalismo, che trova altri riferimenti nel radicalismo dei Fratelli Musulmani egizi, nati nel 1929 a Ismaila per iniziativa di Hasan al Bannà (1906-1949), il cui ideologo Sayyid al Qubt (1906-1949) afferma «Il Corano è la nostra Costituzione e il Profeta è il nostro capo» e promuove una prima rete integralista, determinando le scontro tra il fondamentalismo militante e i regimi nazionalisti degli stati musulmani.\nL’influenza salafita giunge al musulmano indiano Maududi, che nel 1941 fonda in India il movimento islamista Jamaat e Islami, per poi trasferirlo nel neonato Pakistan nel 1947. È poi condivisa anche dal gruppo palestinese Hamas di opposizione ad Israele, nato sotto la pressione della Prima Intifada del 1987 e che nella Seconda Intifada lancia numerosi attentati suicidi, tendendo alla Jihad (Guerra Santa) contro lo stato ebraico, alimentando l’esclusione reciproca dei due popoli in sostanziale affinità con le componenti israeliane più radicali. L’ideale generale del fondamentalismo è dare impulso ad una rigida teocrazia che ripristini lo spirito conquistatore dell’Islam originario. La rigida adesione all’ideale e alla shari’a è garanzia di successo. [19]\nGli Stati Uniti, dal canto loro, non hanno una tradizione storica di confronto con il mondo musulmano, l’immigrazione araba non ha mai corrisposto a spazi di esclusione sociale, e la politica estera dei governi ha spesso sostenuto le popolazioni musulmane, mentre i conservatori americani sono normalmente piuttosto convergenti con integralisti e fondamentalisti islamici nell’opposizione alle politiche progressiste. [20]\nLe posizioni islamiche e quelle americane radicalizzano le loro posizioni e trovano diversi modi di interagire nel 1979, quando gli equilibri del Medio Oriente si modificano a causa di due eventi distinti: la Rivoluzione Islamica in Iran, e l’invasione sovietica in Afghanistan. In quell’anno, in Iran termina il regime dello scià Reza Palevi, che gli USA avevano favorito per esautorare del 1953 il primo ministro Mossadeq, artefice di un tentativo di nazionalizzazione del petrolio che aveva avuto un interlocutore privilegiato anche nell’ENI di Enrico Mattei. Si verifica così una sollevazione popolare di carattere nazionale, alla quale partecipano tutte le componenti politiche e sociali e hanno ruolo decisivo le élite religiose sciite, rappresentate dall’ayatollah Khomeini che esercita influenza da Parigi attraverso le registrazioni dei suoi discorsi contribuendo alla cacciata dello scià dal paese e alla chiusura agli interessi americani, umiliati anche con il lungo sequestro degli ostaggi all’ambasciata, con cui Carter perde la presidenza. Gli sciiti sono assertori di una forma di radicalismo islamico molto diverso dal fondamentalismo sunnita, basata sul ruolo dell’ultimo discendente di Maometto, l’Imam che porta il suo nome, e il loro contributo alla Repubblica Islamica diventa presto una spiccata egemonia che elimina le notevoli componenti comuniste. [21]\nIn Afghanistan, a maggioranza sunnita, c’è una successione di colpi di stato piuttosto violenta che progressivamente porta ad una netta influenza sovietica e al formarsi di un’alta instabilità. Infatti, allo spodestamento di re Zaher del 1973 segue una repubblica guidata dal suo ex-primo ministro Daud, sostanzialmente indipendente, poi un colpo di stato militare nel 1978 porta al potere Taraki, dirigente del partito filosovietico PDPA, che l’anno successivo è sostituito dal suo primo ministro Amin. A questo punto, le truppe dell’Armata rossa entrano nel paese e proclamo presidente Karmal, nominato anche presidente del PDPA. Karmal tenta di ottenere tanto la fiducia delle masse rurali quanto quella dei ceti produttivi, e la sua azione riceve apprezzamenti anche dagli osservatori internazionali di area anglosassone. Tuttavia, l’unico rapporto riconosciuto in Afghanistan è quello basato sul commercio, governo e guerriglieri non hanno autorità nei villaggi. I vari governi comunisti introducono programmi sociali nel tentativo di conciliare tradizione e mutamento, ma non riescono ad andare oltre la destabilizzazione delle istituzioni esistenti. [22]\nBrzezinski, ex consigliere nazionale per la Sicurezza nazionale dell’amministrazione Carter, ha dichiarato che gli USA iniziano a finanziare la lotta dei Mujhaddin in Afghanistan prima dell’invasione sovietica del 1979. [23] Decisivo nell’addestramento delle milizie è anche il contributo dell’ISI, la potente intelligence del Pakistan, ed è decisiva l’influenza delle madrasse, scuole di ispirazione salafita, che formano almeno 100.000 credenti wahhabbiti. [24] I guerriglieri, inizialmente addestrati da personale formatosi con Berretti Verdi e Navy Seals, si organizzano e superano le divisioni interne, e inizia a prendere forma l’idea di far leva sull’insurrezione locale per coinvolgere l’intera comunità islamica contro l’impero sovietico. [25] Per sostenere questo progetto, nel 1979 si trasferisce in Pakistan il palestinese Abdallah Jusuf Azzam (1941-1989), docente universitario al Cairo e in Arabia Saudita, militante dei Fratelli Musulmani, in disaccordo con la prevalente interpretazione nazionalista della causa palestinese. La sua direzione è sostenuta da una fatwa del capo mujahidin Rasul Sayyaf, che diventa referente del regime saudita e del suo giovane emissario Osama Bin Laden, attivo in Afghanistan. [26]\nTra il 1982 e il 1992 alla lotta dell’Afghanistan si uniscono circa 35.000 estremisti di quaranta paesi islamici. Nel conflitto si consolida l’intesa tra Pakistan e Arabia Saudita. Il primo paese è interessato al controllo territoriale per contrastare l’India, mentre il secondo alimenta con i petrodollari la resistenza all’URSS. ll flusso di volontari dal Medio Oriente è crescente, e Bin Laden lo organizza con efficacia. [27] Bin Laden è reclutato sotto gli auspici della CIA, [28] in contatto con alcuni suoi esponenti ma mai direttamente controllato, [29] ed è molto stimato da Azzam per la sua disciplina e dedizione. Azzam, che non ha buoni rapporti con gli egiziani ed è dichiaratamente contro Israele, nel 1984 fonda l’organizzazione Makhtab al Khadimat, letteralmente un “ufficio di servizi” funzionale a reclutare volontari ed organizzarli in modo compatto, tenendoli a distanza dalle numerose lotte intestine tra ribelli.\nDal 1985, per iniziativa del “fratello” Al Bansii inizia a configurarsi Al Qaeda, concepita quale “base” per promuovere la Jihad contro «il perverso, arrogante, brutale, terroristico impero sovietico»: queste le dirette parole di Bin Laden, che inizia a gestirla come una specie di marchio basato sulla sua immagine. In pratica, ne è l’ispiratore e l’imprenditore, non l’ideatore e il capo. Pur proponendosi come riferimento per l’internazionale jihadista, il nome stesso di Al Qaeda nasce quasi per caso, indicando in senso esteso la stessa Afghanistan. [30]\nIl termine si presta ad assumere molti significati, in arabo significa, oltre che “base”, anche “fondazione”, indicando un agglomerato non lineare e agerarchico di differenti cellule terroristiche semi indipendenti e disseminate in almeno ventisei paesi, che gli USA fingono di non vedere. [31] Inoltre, ricorda Robin Cook, ministro degli esteri inglese dal 1997 al 2001, che il termine era usato anche dalle intelligence americane e inglesi per denominare il “database” (in arabo Al Qaeda Matlumat) delle forze di supporto ai Mujahidin. Il terrorismo alimenta i servizi segreti, questi finanziano il terrorismo, e tuttavia, come dichiara l’ex agente del MI6 inglese Annie Machon, di Al Qaeda se ne perde progressivamente ogni controllo. [32] Altri suoi significati come “avanguardia” e “metodo” possono scandirne le fasi di sviluppo. [33]\nNel 1989 i sovietici rimuovono le truppe, e nel 1991 USA e URSS giungono ad un accordo per sospendere gli aiuti alle diverse fazioni afgane. Nel rimescolamento di interessi tra USA, Arabia Saudita e Pakistan, Bin Laden stabilisce un legame privilegiato con il mullah Omar. [34] Nel 1992 è esiliato in Sudan, dove continua da addestrare milizie e mette a punto la sua strategia di attacchi, soprattutto con un primo attentato al WTO nel 1993 e uno alla guardia nazionale di Riyad nel 1995, iniziando ad essere presente su numerosi fronti. Intanto, dal 1992 a 1996 l’Alleanza del Nord mantiene il dominio dell’Afghanistan, e nel 1996 i Talebani conquistano Kabul, fortemente sostenuti dall’ISI pakistano, dalla compagnia petrolifera californiana UNOCAL e dalla sua emissaria saudita Delta. [35] Alleanza del Nord e Talebani condividono metodi ignobili e sanguinari, un pervertimento degli effettivi insegnamenti musulmani, favorito dagli USA nella convinzione che fosse possibile controllarlo. [36] L’influenza statunitense sull’Afghanistan si protrae a lungo, e nel 1997 la fornitura di armi raggiunge le sessantacinquemila tonnellate. [38]\nNel 1998 Bin Laden è scacciato anche dal Sudan. Dopo quasi dieci passati ad addestrare volontari, inizia a progettare di allargare il network, per ispirare una guerra santa globale contro i governi musulmani corrotti (e moderati) e le potenze occidentali che li sostengono. In agosto, realizza il doppio attentato alle ambasciate americane in Tanzania e Kenya. Il suo gruppo è già un importante riferimento per musulmani malesi, algerini, filippini, palestinesi, egiziani e addirittura americani, che agiscono localmente ma con un disegno planetario, e pur estremizzando interpretazioni dell’Islam obsolete e sono all’avanguardia tecnologica. [37]\nNel 1998 nasce quindi il Fronte Internazionale Islamico per la Guerra Santa contro gli Ebrei e i Crociati, annunciato a 150 militanti islamici di tutto il mondo. Vi aderiscono inizialmente sette gruppi islamici radicali, e in questa fase sussiste una forte gerarchia di rapporti. Tra questi, spiccano i Talebani del “principe dei credenti” mullah Omar, che governa in Afghanistan; l’Harakat al Ansar di Maulana Masud Azhar, che si batte per la secessione del Kashmir dall’India e la sua unione al Pakistan; tre importanti gruppi egiziani: la Jihad  Islamica Egiziana, guidata dal Al Zawahiri, maestro e braccio destro di Bin Laden, il Gruppo Islamico, che fa capo allo sceicco cieco Omar Abdel Rahaman, coinvolto nell’attentato al WTO del 1993, l’Avanguardia della Conquista diretto da Yasser al Sirri, e l’Esercito di Maometto, del Giordano.\nSono coinvolte anche alcune organizzazioni nazionaliste, che puntano all’indipendenza degli stati, con cui esistono intese tattiche limitate a singole operazioni. Tra queste: lo Hezbollah libanese dello sceicco Hassan Nasrallah; il movimento palestinese Hamas dello sceicco Ahamd Yassin; la Jihad Islamica Palestinese di Ramadam Abdallah Shallh; il gruppo pakistano Lakar e Taiba (battaglione della fede), che vuole l’indipendenza del Kashmir, guidato da Maulana Al Hafez Mohammad Said; il Movimento Islamico dell’Uzbekistan; il gruppo Abu Sayyaf che vuole l’indipendenza dell’isola di Mindanao dalle Filippine.\nInoltre, nelle fila di Al Qaeda esisterebbe anche circa 15.000 guerriglieri “dormienti”, dopo l’addestramento tornati nei paesi d’origine ma a disposizione per eventuali operazioni suicide, in maniera simile a coloro che hanno realizzato gli attacchi dell’11 settembre. Infine, occorre considerare i servizi segreti di paesi fiancheggiatori quali Pakistan, Arabia Saudita, le fazioni radicali dell’Iran e quelle militari della Siria. [39] Questi dati, forniti da Magdi Alllam, musulmano convertitosi al cristianesimo e costretto a vivere sotto scorta, certamente ben informato di certi fatti, si riferiscono ad una fase in cui il potere era fortemente accentrato nella figura del defunto Bin Laden; inoltre, sono inclusi nella rete anche componenti che, pur essendo contrari alla presenza americana nei paesi del Golfo, sono piuttosto lontani dalle posizioni salafite, quali l’Iran e la Siria, al centro dei numerosi interessi volti a destabilizzare la regione.\nLa destabilizzazione è un coltello a due lame: infatti, se il piano ambizioso e folle di dissanguare l’economia americana e costringere Washington a mollare i regimi islamici alleati giunge a compimento, a realizzarlo non è Bin Laden, né i suoi seguaci, né quelli venuti dopo, ma proprio la guerra contro il terrore lanciata da Bush. Come nota l’economista ed esperta di terrorismo Loretta Napoleoni, nel momento in cui Al Qeada quale entità si dissolve nell’alqaidismo quale nertwork allargato, la confusione tra mitomani e terroristi diventa molto labile, come dimostrano diversi fatti di cronaca, dall’indomani dell’11 settembre ad oggi. Tali occorrenze, nonostante le condanne ufficiali, vengono tollerate e anche enfatizzate in quanto favoriscono l’uso manipolatorio della paura del terrorista, utile a creare un clima di consenso acritico, eliminare dissensi interni e a distrarre dalle questioni di base.\nUna delle questioni da cui distogliere attenzione è proprio il caos economico, che ha in America uno dei principali focolai, laddove lo stato ha lasciato il compito di gestire l’economia alla finanza, permettendo con l’abbattimento delle aliquote fiscali che il disinteresse per la politica sia colmato dall’euforia per il credito facile. La deflazione, la politica di taglio dei tassi d’interesse, ha permesso di affrontare la globalizzazione come un’impresa coloniale. Greenspan, capo della Federal Reserve, ha poi finanziato anche la lotta al terrorismo con l’indebitamento ottenuto dalla vendita dei tassi del tesoro. Sono queste le misure che hanno innescando le bolle finanziarie, il meccanismo perverso dei mutui subprime, la crisi attuale. Inoltre, la politica estera aggressiva ostentata dalla difesa americana di Cheney e compari ha sottovalutato enormemente l’erosione dei poteri di controllo globale di un singolo stato comportata dalla globalizzazione e, alla fine si è rivelata suicida, proprio come un kamikaze. [40]\nLa struttura di Al Qaeda si è così trasformata privilegiando l’orizzontalità sulla verticalità e conferendo maggiore ruolo ai leader locali. Occorre poi considerare che, pur mantenendosi l’importanza di obiettivi globali diretti contro interessi occidentali e statunitensi, si delinea una nuova strategia che punta ad appoggiarsi a movimenti radicali di zone specifiche, quali Maghreb, Somalia e penisola arabica, per le quali assume particolare importanza il continente africano. Contro questo tipo di minaccia, il contrasto militare risulta anacronistico. [41]\nNel suo diffondendosi nella globalizzazione e nelle sue guerre, Al Qaeda è stata presente nella Bosnia dei tagliatori di teste di Izbegovich, [42] nel Kossovo del UCK finanziato dal traffico d’eroina, [43] nei 255 attentati nell’Iraq del dopo Saddam Hussein, compiuti da Bin Laden. La prima operazione disposta contro di lui dal governo americano è del 1998, e l’anno successivo CIA e ISI predispongono un piano, rimasto poi irrealizzato, per farlo fuori. [44]\nLaddove la Libia aveva consegnato già nel 2001 agli USA i suoi archivi su tutti i movimenti integralisti in Africa e Medio Oriente, e nel 1998 era stata la prima nazione ad emettere mandato di cattura verso Bin Laden, l’unica nazione islamica a compiere tale atto, non stupisce che Al Qaeda, che da tempo aveva forti aderenze a Bengasi, possa aver sostenuto le sommosse contro Gheddafi proprio con l’intenzione di insediarsi e colpire il vasto sistema di alleanze occidentali del paese. [45]\nL’eventualità che la Libia sia coinvolta in questo piano sembra definirsi proprio in occasione dei sanguinosi attentati di Bengasi, realizzati sotto la coperture delle proteste contro il trailer del film amatoriale islamofobo; peraltro, nel paese le proteste hanno avuto un decorso molto differente rispetto a quanto accaduto in tutte le numerosissime altre località. A compiere gli attacchi, una ventina di aderenti alla cellula Ansar al-Sharia, istigati da Al Zawhairi, che dimostrano il radicamento in Libia della cellula Al Qaeda nel Maghreb Islamico, fondata nel 2002 da Bin Laden per aggregare le cellule del Marocco e del Sahel ai gruppi salafiti algerini di Per la Predicazione e il Combattimento. La cellula Al Qaeda nel Maghreb Islamico, che cerca di controllare il nord libico, è presente anche nel nord del Mali, abitato da Tuareg intenzionati a fondare una nazione indipendente chiamata Azawad, i quali hanno scatenato proteste separatiste approfittato dell’improvvisato golpe militare in Mali di marzo 2012, a sua volta conseguenza del caos libico. [46] L’intento dei salafiti potrebbe quindi essere quello di insediarsi in Cirenaica per creare una base nel Sahara, e rimpiazzare le postazioni perdute in Afghanistan con le guerra e in Pakistan con l’eliminazione di Osama. [47]\n4. I network: sciami, flussi e reti\nRifuggendo dalla classica organizzazione piramidale delle società segrete, Al Qaeda e l’alqaidismo si assestano su una struttura a rete rizomatica che sembra in singolare consonanza con i principi di connessione ed eterogeneità per cui Deleuze e Guattari affermavano che «qualsiasi punto di un rizoma può essere connesso a qualsiasi altro e deve esserlo.» [48] Queste reti possono vedersi nell’aspetto policentrico e molecolare di una configurazione a sciame, derivante dalla pratica della guerriglia, come propongo Hard-Negri, [49] oppure nel modello dei flussi informatici fluttuanti, opachi, frattali e virali, tipico della globalizzazione, osservato da De Benoist. [50] I due aspetti non si escludono e piuttosto si intrecciano, proprio come fanno le reti, costituendo lo schema tanto delle forme di conflitto quanto dell’organizzazione del mondo.\nLucio Caracciolo permette di approfondire il riferimento. Il pensiero che informa la rete di Al Qaeda è omogeneo e sincronizzato, prende a modello una corporation ma la adatta alla scala del mondo e della umma (comunità) musulmana, proponendosi di formulare una specie di logo per rilanciare l’Islam espansionista delle origini. [51] Nel suo non essere un’organizzazione, ma una rete, Caracciolo la paragona a Wikipedia, per cui ogni utente collabora ad un progetto collettivo acefalo, e dove ognuno può aggiungere una frase ad una enciclopedia sempre da compiersi. [52] In maniera ancora più aderente, Al Qaeda stabilisce anche il modello di ogni Facebook et similia: un social network pervasivo e virale, coinvolgente e senza scampo.\nAlcuni aspetti si assimilano, dato che i network non “esistono” nel senso tradizionale, e sono però piuttosto in sintonia con alcune caratteristiche tipiche della nostra epoca e dei suoi processi di riconoscimento. Al Qaeda funziona favorendo flussi incoerenti e non strutturati, con una filosofia di management «centralizzata nelle decisioni e decentrata nell’esecuzione», [53] e questa sua caoticità chiarisce perché non sia giuridicamente provato che i suoi attentati provengano tutti da una stessa organizzazione, suggerendo ad alcuni anche che possa essere inutile continuare a fare riferimento al suo nome. [54] Tuttavia, fornisce un marchio, il cui utilizzo è sempre a favore della sua visibilità, e infatti si può esserne parte anche senza addestramento, dato che tende spesso ad esprimere, piuttosto che una responsabilità diretta, un’ispirazione ideale, che non viene coinvolta da eventuali fallimenti di un singolo atto.\nPer contrastare definitivamente alqedismo e network simili, occorre la determinazione di contribuire a regole e gesti che permettano condizioni di vita eque e dignitose sotto il punto di vista economico, politico e culturale, garantendo pluralismo e rispetto di ogni individualità, in modo da non permettere al seme della violenza di attecchire. Per questo lavoro, che, se vuole in qualche modo preparare i cambiamenti possibili, non può essere evitata la messa in discussione dei luoghi comuni più diffusi, e ognuno deve sentirsi quale costituente, e raccogliere la propria parte di responsabilità, piccola o grande che sia.\nIn che modo i social network favoriscono dinamiche integraliste? Facebook agisce prevalentemente nel «creare effetti di somiglianza con il reale», in maniera omologante e persuasiva: nel fornisce una sorta di promozione sociale a buon mercato, facilita la riconoscibilità attraverso comportamenti automatici, standardizzati e prevedibili, e laddove induce assetti identitari, regimi di visibilità, modalità di interazione e narrazione, questi si dimostrano particolarmente serializzanti e livellanti. Dispositivi di tal tipo, piuttosto che costituenti, ci rendono «costituiti», e all’eterogeneità naturale tendono a sostituire un’omologazione coatta. Tuttavia, proprio nel carattere di «macchine per far vedere e far parlare», al di là degli usi pedestri, di quelli funzionali, e anche di quelli, in vario modo, decisamente distruttivi, tali dispositivi sono in grado di moltiplicare e differenziare incessantemente i piani e i modi di una presenza. C’è quindi sempre la possibilità di prendere stimolo per inventare nuovi e personali itinerari per contrastare la loro stessa egemonia: ma questa possibilità deve essere raccolta ed elaborata, non basta certo cliccare e “spollicionare”. [55]\nQuali elementi possono più strettamente assimilare il funzionamento di Al Qaeda e Facebook? In ambedue, entrarci sembra ormai così semplice che si può esserne coinvolti anche non essendone parte: tuttavia, quando sei dentro, sei preso a vita, e anche oltre. Ambedue, pur permettendo ampia libertà di iniziativa, mantengono i diritti sui contenuti immessi, dei quali tendono al contempo ad estremizzare e banalizzare la portata ad una spettacolarità emozionale di basso grado, portando spesso alla distruzione, del significato oppure materiale che sia. E tuttavia, è grande il coinvolgimento che possono suscitare, le loro prospettive sembrano piene di esiti possibili, molti gli utilizzi ancora da esplorare. Questi connettori sociali hanno già avuto un’influenza piuttosto marcata nella realtà quotidiana di tante persone, anche se nessuna guerra santa e nessuna autentica rivoluzione si è ancora realizzata. Ed è lo stesso prevalere delle loro modalità più semplificatorie e devastatrici, peraltro piuttosto peculiari, a farci comprendere che orami la realizzazione di quanto tradizionalmente era definito con termini quali “valore” e “scopo” rappresenti un’opportunità piuttosto lontana dagli orizzonti contemporanei. In questi, ad un primo sguardo, ogni valutazione sembra parziale, ogni previsione inattendibile, ogni azione impossibile: proprio tali motivi, le cose non finiscono qui.\n•\n[1] Lucio Caracciolo, Il fuoco dell’estremismo sulla primavera araba, «la Repubblica» 13.09.2012.\n[2] Giuliana Sgrena, Libia la deriva occidentale, «il manifesto» 14.09.2002.\n[3]_ __Innocence of Muslims - Complete Uncut Raw_\n[4]_ __Assaltata ambasciata Usa nello Yemen Stampa Usa: identificato l’autore del film - diretta «Repubblica online» 13.09.2012._\n[5] Ambasciate americane ancora sotto assedio. Attaccate sedi tedesca e inglese in Sudan. Un morto in Libano, tre a Khartoum - diretta «Repubblica online» 14.09.2012.; Film blasfemo, l’Onu condanna gli attacchi. Al Qaeda: attaccate obiettivi in Occidente – diretta «Repubblica online» 15.09.2012.\n[6] Lucio Caracciolo, America vs America, Laterza Bari-Roma, 2011.\n[7] John C. Hulsman, I dilemmi di Washington nel Medio Oriente a geometrie variabili, in (Contro)rivoluzioni in corso, «Limes» 3/2011, p. 45.\n[8] Fabrizio Maronta, Il declinio come ossessione, in Dream Over. L’America torna a casa, «I Classici di Limes» 2/2011, p. 17.\n[9] Qiao Liang - Wang Xiangsui, Guerra senza limiti (1999), Libreria Editrice Goriziana, Gorizia 2001; una sintesi a cura del gen. Fabio Mini è su Nel Mondo di Bin Laden, «Limes Quaderno Speciale» 2001, pp. 91-104, ristampata su Le Maschere di Osama, «I Classici di Limes» 1/2011, pp. 99-112.\n[10] Karl von Clausewitz, Pensieri sulla guerra (1835), BIT, Bologna 1995, p. 24.\n[11] Jean Baudrillard, Lo spirito del terrorismo, Raffaelo Cortina Editore, Milano 2001, p. 45.\n[12] Michael Hardt – Antonio Negri, Moltitudine, Rizzoli, Milano 2004, pp. 26-35.\n[13] Ibid, pp. 72-76.\n[14] Alan de Benoist, 11 settembre 2001, in AAVV, La paura e l’arroganza, a cura di Franco Cardini, Laterza, Roma-Bari, pp. 67, 77-80.\n[15] Fabio Mini, Quale guerra dobbiamo combattere, in La guerra del terrore, «Quaderni Speciali di Limes» n. 1, supplemento a «Limes» n. 4/2001, pp. 19-20, 27.\n[16] Carlo Galli, La Guerra Globale, Laterza, Bari-Roma 2002, pp. 56-61.\n[17] Hans Magnus Enzensberger, Il perdente radicale (2006) Einaudi, Torino 2007, p. 23.\n[18] Henry Corbin, Storia della filosofia islamica (1964), Adelphi, Milano 2000, p. 283.\n[19] Klaus Kienzler, Fondamentalismi religiosi (1996), Carocci, Roma 2003, pp. 111-112.\n[20] Oliver Roy, L’impero Assente, Carocci, Roma 2004, pp. 75-84.\n[21] Giorgio Vercellin, Iran e Afghanistan, Editori Riuniti, Roma 1986.\n[22] Ibid.\n[23] Agence France Press (AFP), 12.12.2000.\n[24] Nafeez Mosaddeq Ahmed, Guerra alla libertà, Fazi, Roma 2002, pp. 19-22.\n[25] Ahmed Rashid, The Taliban: Exporting Estremism, «Foreign Affair» 11-12.1999.\n[26] Lucio Caracciolo, Il sogno di Osama, in Umberto De Giovannangeli, Terrorismo, al Qaeda e dintorni, l’Unità, Milano 2005, pp. 15-16 (scritto presente anche su  Le maschere di Osama, «I Classici di Limes», cit, pp. 65-80).\n[27] Ibid, p. 17.\n[28] Hugh Davies, «The Daily Telegraph», 24.08.1998.\n[29] Elizabeth Bryant, Radio Reports New CIA-Bin Laden Details, «United Press International» 1.11.2001.\n[30] Bin Laden - Taysi Alluni, Intervista, 21.10.2001, su Lucio Caracciolo, Il sogno di Osama, in Umberto de Giovannangeli, Terrorismo, Al Qaeda e dintorni, cit., p. 14.\n[31] Rahul Bedi, Why? An Attempt to Explain the Unexpainable, «Jane’s Defence Weekly» 14.09.2001.\n[32] One. Inchiesta su Al Qaeda, di Ludovica Amici, Katia Campacci, Giorgia Pietropaoli, altri; sceneggiatura Franco Fracassi, Francesca Spatola (2011, dvdrip-doc).\n[33] Jason Burke - Lawrence Joffe, La fine di Bin Laden, «The Guardian», su «Internazionale» n. 896, 1/12.05.2011, p.18.\n[34] Lucio Caracciolo, Il sogno di Osama, in Umberto de Giovannangeli, Terrorismo, Al Qaeda e dintorni, cit., p. 18.\n[35] Nafeez Mosaddeq Ahmed, Guerra alla libertà, cit, pp 20-24.\n[36] Robert Fisk, Just who are our allier in Afghanistan? «The Independent» 3.10.2001\n[37] Stephen Engelberg, Un uomo e una rete di violenza globale, «The New York Times»  14.01.2002,  su New York, ore 8.45, Minimum Fax, Roma 2011, pp. 15-37.\n[38] Ahmed Rashid, The Taliban: Exporting Estremism, cit.\n[39] Magdi Allam, Come funziona la rete di Bin Laden, Quaderni Speciali di Limes» n. 1, cit. pp. 81-82 [40] Loretta Napoleoni, La morsa, Chiare Lettere, Milano 2009, pp. 9-11, 35-40. [41] Matteo Guglielmo, Al Qaida in Africa: dall’11 setttembre ad oggi. «Limes online» 10.01.2011.\n[42] Nafeez Mossadeq Ahmed, Engineering War in Bosnia: A Case Study of thee Function of NATO Peacekeeping in the Stabilization of World Order, «Media Monitors Network» 26.11.2001.\n[43] Jerry Seper, «The Washington Times» 4.05.1999.\n[44] Fabio Mini, Cronaca di una morte misteriosa, in Le maschere di Osama «I Classici di Limes» 1/2011, p. 23-26.\n[45] Giulietto Chiesa – Pino Cabras, Barack Obush, Ponte alle Grazie, Milano 2011, p. 91-92.\n[46] Nile Bowie, La guerra separatista incombe sul Mali post golpe, «Geopolitica» 12.04.2012\n[47] Maurizio Molinari, Così Al Qaeda ha sfruttato  le proteste della folla islamica, «La Stampa» 13.09.2012.\n[48] Gilles Deleuze – Felix Guattari,  Millepiani (1980), Cooper-Castelvecchi, Roma 2003, p. 39.\n[49] Michael Hardt – Antonio Negri, Moltitudine, cit., pp. 77-79.\n[50] Alan de Benoist, 11 settembre 2001, cit., pp. 76-77.\n[51] Lucio Carracciolo, Il sogno di Osama, in Umberto De Giovannangeli, Terrorismo, al Qaeda e dintorni, cit., p. 15.\n[52] Umberto De Giovannangeli - Lucio Carracciolo, Senza Bhutto, il presidente non ha rivali, «l’Unità» 31.12.2007.\n[53] Khalid Al Hammadi, The Inside Story of al-Qa’ida, part 4, «Al-Quds al-ʿArabi» 22.03.2005, anche su Harris Bin Munawar, Al Qaeda’s epistemic advantage, «Viewpoint» online issue n.118, 14.09.2012,\n[54] Jason Burke, Why we should stop talking about Al Qaeda, The Guardian 12.01.2003.\n[55] Maria Maddalena Mappelli, Facebook, un dispositivo omologante e persuasivo, su Web 2.0. Un nuovo racconto ed i suoi dispositivi, «Aut Aut» 347, luglio-settembre 2010, p. 115-126.\n•\nFotografia: Claudio Comandini, “Mit anderen mitteln” - Berlino, gennaio 2006."
  },
  {
    "objectID": "posts/pages/2016-04-05-larte-egocentrica-mondiale-sta-uccidendo-larte.html",
    "href": "posts/pages/2016-04-05-larte-egocentrica-mondiale-sta-uccidendo-larte.html",
    "title": "L’arte egocentrica mondiale sta uccidendo l’arte",
    "section": "",
    "text": "Un tempo, esistevano l’arte popolare e l’arte colta; poi, venne il sogno di un’arte di tutti e per tutti; oggi, questo sogno è diventato un incubo. L’ossessione verso una qualche ‘urgenza espressiva’, dove quanto c’è da esprimere rimane confinato in una prospettiva del tutto egoica e personalistica, che trova forte aggancio negli usi aberrati di Internet e nelle pretese autorealizzative di marca new-age, sembra dimenticare del tutto che l’arte, indipendentemente da correnti e stili, è soprattutto scoperta di alterità, e che ogni segno rimanda sempre a più in là. Ma questo, ricorda con divertito sarcasmo JJ Charlesworth (su twitter:@jjcharlesworth), critico e redattore freelance associato presso ArtReviewmagazine, non sembra interessare gli artisti e il pubblico di circuiti tra loro apparentemente molto diversi, tra i quali ogni distinzione è però ormai vanificata dalla comune passione autoreferenziale per i selfie. Charlesworth si riferisce soprattutto all’annata 2014, ma il suo scritto mantiene pieno valore per una critica del presente: infatti, le tendenze messe in rilievo non sono cessate. E mentre vanno ogni giorno incontro alla loro inevitabile autodistruzione, non sembrano preoccupare troppo i loro adepti: a ragione, perché in definitiva nessuno se ne preoccupa.\nPer chi voglia individuare il più significativo problema/tema/fenomeno del mondo artistico, il 2014 ha messo in gioco diversi contendenti. Il record dei fallimenti per i risultati d’asta? Buttateci un occhio. Artisti che si sono trovati piuttosto incasinati per parole in libertà controverse controverse? Bella storia. Una politica dell’attivismo presa in consegna dalla memosfera visiva? Mica me ne lamento. I tentativi sempre più disperati delle gallerie blue-chip di mantenere credibilità per le iperpubblicizzate giovani stelle della pittura? Ci si può fare una bella risata.\nTuttavia, a volte sono gli sviluppi più marginali a infastidire. E per quanto mi riguarda, una delle tendenze più significative e meno attraenti è stata l’incremento della rumorosa quanto vuota celebrazione dell’artista-quale-ego. O forse, ma non ne sono sicuro, si dovrebbe dire dell’ego-quale-artista. Naturalmente, il mondo dell’arte è sempre stato affollato di ego piuttosto massicci: così, si potrebbe giustamente controbattere, quale sarebbe mai la novità? Eppure, il 2014 è sembrava essere l’anno nel quale l’ossessione per l’espressione più narcisistica dell’individuo ha cominciato a prendere il centro della scena. Puntando così alla fusione, apparentemente inarrestabile, dell’arte con una nuova forma di cultura della celebrità, nella quale l’autoespressione individuale è diventata ossessiva al di sopra di ogni altra considerazione.\nNon sto parlando della sfilza dell’enorme altalena di, ehm, spettacoli egoici, compiuti perlopiù da artisti di sesso maschile a fine carriera. Per quanto, anche quelli sono continuati ad andare forte: possiamo annoverare l’intronizzazione di Jeff Koons con il titolo de «Il più importante, influente, popolare e controverso artista del dopoguerra» (secondo la folle e iperventilata pubblicità del Whitney Museum di New York), i toni interminabili e pomposi della retrospettiva a basso grado gravitazionale di Anselm Kiefer al RA di Londra, e le erezioni in acciaio massiccio del dio minimalista Richard Serra nel deserto del Qatar. Quando si tratta di carriere consacrate, i grandi musei sono felici di corrispondere, nel disperato tentativo di tirare dentro grandi folle che ormai vivacizza questo periodo.\nEppure, se vogliamo parlare dell’aspetto veramente contemporaneo dell’arte ego-maniaca mondiale, quello che è realmente venuto alla ribalta è stata la figura dell’artista quale canale per una presunta esperienza profonda - tanto personale, quanto terapeutica. Il fenomeno è stato forse esemplificato al meglio dalla crescita inarrestabile di Marina Abramović, ormai soprannominata la «Regina della performance art». Con il suo “512 Hours” Show al Serpentine di Londra, seguito dal “generatore” al Sean Kelly di New York, la Abramović ha scalato nuove vette di assurdità partecipativa. Infatti, non capita tutti i giorni di vedere file di persone che circondano un palazzo per una mostra d’arte senza lamentarsi. Ma tale è la riverenza concessa alla versione di Abramović di arte promossa ad una sorta di programma di auto-aiuto new age, che non soltanto si fa la coda, ma diventa addirittura un privilegio proprio lo stare in coda in piedi per ore, e non fare nulla di più, agli ordini del guru Abramović, con il Serpentine trasformato in una sorta di ashram minimalista per hipster dai pantaloni a vita bassa.\nForse, sto offendendo coloro per i quali la meditazione, la consapevolezza, e trovare la propria quiete interiore, rappresentano un enorme problema. Oh bene: peccato. Ad ogni modo, non vi ho mai invitato alle mie feste. Il punto è che, formulato nel linguaggio dell’auto-realizzazione-meditante che insiste su parole d’ordine quali «dimenticare il passato» e «vivere nel momento», in realtà il recente lavoro della Abramović cristallizza e riflette quella che risulta essere la più vasta tendenza della cultura contemporanea: l’ideale narcisistico dell’auto-realizzazione, vivere il momento, trovarsi e (una volta che ti sei trovato) essere se stessi, e lì restare. In breve: corrispondere all’espressione culturale della Generazione Y, detta anche Generation Me, come l’accademico statunitense Jean Twenge l’ha stilizzata nel libro omonimo del 2006.\nLa cultura della cosiddetta Generazione Y privilegia l’espressione di sé su qualsiasi altra cosa. Molte celebrità (certamente, la maggior parte delle celebrità americane) sono così arrivate ad esprimersi attraverso il medium dell’arte, o almeno attraverso i media del mondo dell’arte. Ancora nel 2014, James Franco ha “rielaborato” le prime opere di Cindy Sherman, con se stesso nel ruolo di protagonista. Shia LaBoeuf ha proseguito le sue performance d’arte in stile buffonata nella propria galleria di spettacoli “#IAMSORRY” (completandole con la bizzarra denuncia di esser stato violentato da una visitatrice).\nE chi può dimenticare la reinvenzione del mondo dell’arte compiuta dalla stuzzicante popstar Miley Cyrus, la cui decisione di fare sculture è stata suggerita dai doni a lei lanciati dai fan ai suoi concerti? Come afferma Cyrus con precisione e sincerità piuttosto caratteristiche: «Ho ricevuto un sacco di spazzatura e merda veramente del cazzo, e così, invece di lasciare che restasse spazzatura e merda, l’ho trasformata in qualcosa che mi ha reso felice.» Cyrus dichiarato: «Mi sento come se la mia arte fosse diventata una specie di metafora - un esempio della mia vita». Al che, si potrebbe rispondere: «Certo, ma chi cazzo se ne frega?» Il problema è che, se è facile licenziare le varie esili messe-in-mostra della creativa-auto-realizzazione del celeb-artista, tutto questo in realtà sta semplicemente cavalcando l’onda della più ampia cultura del movimento di “me”, che galoppa nella vita di tutti i giorni attraverso un’inarrestabile marea di selfie e tweet.\nVi sembra troppo brusco legare l’austero pseudo-spiritualismo-trascendentalista della Abramović al carnevale idiota dell’arte delle celebrità? Non proprio. Possono sembrare agli antipodi, ma sono realizzati in base alla medesima venerazione dell’auto-realizzazione personale attraverso l’auto-espressione, per la quale a contare è il processo, non il prodotto. A tutti ormai basta “essere se stessi” per affermare di essere “arte”. E questo è anche il motivo per cui le mostre d’arte sono diventate “esperienze”. L’unica mostra che sembra aver mosso la partecipazione degli spettatori, e nella quale ho fatto tappa estiva ad Art Basel, era quella di Klaus Biesenbach e Hans Ulrich Obrist al museo-di-cazzate-e-divertimenti-mostruosi-e-corridoio-di-incubi 14 Rooms (che comprendeva, ovviamente, un pezzo di Marina Abramovic.) Sentirsi in un’esperienza, essere nell’adesso: questa è la nuova estetica della Gen Y.\nEcco perché, anche se tutti gli artisti maschio-alfa potessero fare un grande spettacolo di se stessi (tipo Jeff Koons nudo in palestra vestito di soli guanti di pelle. Aiuto!), risulterebbero comunque in ritardo, bloccati nel passato. Perché appartengono ad una generazione ancora convinta che l’arte debba concernere qualcosa di diverso da me-qui-in-questo-momento. Che ancora pensa, ad esempio, che l’arte dovrebbe riguardare, per dire, il consumismo, oppure la storia della Germania, o anche soltanto come appare un’imponente distesa di pezzi di Cor-Ten in acciaio se la ficchi in un qualche deserto. In altre parole: che l’arte debba riguardare cose sulle quali si deve riflettere, e discutere, e argomentare con gli altri, per trovarsi persino in disaccordo: insomma, che l’arte tratti qualcosa che non è esclusivamente incentrata su se stessi. Ma, per il momento, tra Miley e Marina, si è cominciato a rivelare questo futuro per l’arte: artista e pubblico che si tengono per mano tra specchi infiniti, con una mano libera per poter spremere un selfie.\n•\nJJ Charlesworth, “The Ego-Centric Art World is Killing Art”, «Artnetnews» 30.12.2014. Traduzione: Claudio Comandini\nFotografia: “Miley Cyrus performing Love Money Party on her Bangerz Tour Tacoma” - Washington, 2.16.14."
  },
  {
    "objectID": "posts/pages/2016-05-05-spam-poetry.html",
    "href": "posts/pages/2016-05-05-spam-poetry.html",
    "title": "Spam poetry!",
    "section": "",
    "text": "Lo spam dentro e fuori di noi.\nSono la signorina Bianca Adalard, signora single (mai sposato) me stesso, vivo uno senza genitori. Mi piace il silenzio. Temporaneamente non funziona. Vorrei che mi prestavate un’attenzione particolare poiché il grande ha Raoul umanistico Follereau li ha insegnati che nullo non ha il diritto di essere felice molto solo.\nTi interessano le previsioni astrali? Non Ti chiedi mai come le leggi cosmiche riescano ad influenzare la nostra vita? Sei mai stato al centro di un mirino? Vuoi conoscere e soprattutto conoscerTi divertendoTi? Sei insoddisfatto della Tua linea telefonica? Noi facciamo solo formazione che porta visibilità: sai perché?\nInfanzia, tempo di poesia! Ottieni il Tuo titolo di studio in un solo anno! Ecco i preventivi di 57 banche per il Tuo mutuo! Scopri quanto Sei veloce a guadagnare! RegistraTi e porta Las Vegas a casa tua! Vieni a scoprire come guadagnarTi una splendida vacanza! LiberaTi senza fatica dai chili di troppo! Casual, quanto Ci piaci!\nCome Vincitore-Selezionato ti sei aggiudicato la possibilità di scegliere. Sogni d’oro per sempre e prezzi da sogno per un mese. Assicurazione gratuita, se non paghi, paghiamo noi. Rapido e conveniente. Rimani in forma. Fai sesso 6 0 7 volte a notte. Viaggia spesso, fisicamente e razionalmente, verso ogni realtà sapiente.\nUn grido spaccava la pietra bagnata appena come unguento. Se delinqui da solo sei un delinquente, se delinqui in gruppo sei meno colpevole. Firma la petizione per il nuovo Capitan Findus. Basta crudeltà. Salviamo i maiali. Dimettiamoci dalla carica di cittadini italiani. 5 milioni di firme, 5 milioni di candeline virtuali, 5 milioni di voci accese.\nOggi sono presente con ben 12 libri nella classifica top 100. Il laboratorio non richiede alcuna esperienza professionale di scrittura. Provero’ senz’altro a sperimentare quanto avete indicato. Scrivetemi cos’è Amore. Prego ché il vascello della compassione vi migri lontano. Mi dispiace che ti ha portato via il tempo.\nE per conoscersi meglio. Che DIO benedica la nostra collaborazione. Per questo natale fatti un regalo. Un pensiero natalizio che sia un messaggio di impegno sociale. La mia felicità è che ho vissuto una vita degna di emulazione. E non mi annoiavo in vacanza. Attendo una riscontro con insofferenza.\nFotografia: “Disturbo” - Roma, aprile 2015."
  },
  {
    "objectID": "posts/pages/2016-12-09-donne-e-uomini-pregiudizi-e-dati-di-fatto.html",
    "href": "posts/pages/2016-12-09-donne-e-uomini-pregiudizi-e-dati-di-fatto.html",
    "title": "Donne e uomini: pregiudizi e dati di fatto",
    "section": "",
    "text": "Fino a che punto uomini e donne sono simili, dove sono differenti? Può sembrare incredibile, ma in un mondo che spesso è tentato di liquidare le questioni di genere e specie senza averle mai comprese davvero, occorre di nuovo interrogarsi sulle basi elementari della sessualità evitando il vizio di ridurle a questioni linguistiche e senza considerare quali dati di fatto le ingerenze della bioingegneria. Caterina Stile, divulgatrice scientifica e responsabile di sito «Sapere e potere», autrice del saggio “Mi illudo- Le illusioni ottiche spiegate dal tuo cervello”, cerca di focalizzare alcuni aspetti fondamentali dei sessi e dei loro rapporti senza assecondare pregiudizi vecchi e nuovi.\nUomini e donne agli antipodi da sempre: da una parte la razionalità, la sicurezza, il coraggio maschili, dall’altra la sensibilità, l’autocontrollo, la maternità femminili. Caratteristiche che nel tempo hanno reso sempre più profondo il baratro che divide i due sessi, tanto che ancora oggi risulta difficile credere che le opportunità siano realmente “pari”. Nel corso della storia, il confronto uomo/donna è stato uno dei dibattiti più aspri, in alcuni casi sfociato in atteggiamenti che rasentano la violenza. Ma, eludendo i fatti storici ai più già noti, è possibile affermare che oggi ci sia una reale uguaglianza tra lui e lei? E – domanda provocatoria – è davvero l’uguaglianza quella che donne e uomini cercano?\nPer rispondere a queste domande bisognerebbe trattare moltissimi aspetti ma, con troppa carne al fuoco, sarebbe anche più difficile giungere a una conclusione unanime. È più semplice invece analizzare un singolo aspetto per ogni ambito.\nDal punto di vista fisico i dubbi non si pongono: uomo e donna sono diversi per forza e resistenza fisica, due aspetti che hanno segnato differenti attitudini sin dalla notte dei tempi – l’uomo preistorico si è dedicato alla caccia relegando la donna alla raccolta di bacche e alle cure parentali segnando così una distinzione di ruoli che è stata all’origine di una distinzione anche sociale via via sempre più marcata.\nUn aspetto curioso che riguarda la componente fisica è stato evidenziato dai ricercatori giapponesi della Osaka International University e della Kobe University: gli uomini sudano “meglio” delle donne. L’espressione in questo caso non ha nulla a che vedere con la composizione chimica del sudore, infatti si riferisce al valore soglia di temperatura a livello del quale si innesca la sudorazione (ricordiamo che sudare è la risposta dell’organismo a un eccessivo aumento della temperatura). L’attività fisica agisce in modo da abbassare il valore soglia permettendo quindi agli atleti di eseguire esercizi per un tempo più lungo e quindi con performance migliori.\nIl testosterone, l’ormone sessuale maschile, si crede agisca sulla risposta di sudorazione aumentandola: questo spiegherebbe perché le donne risultano svantaggiate se sottoposte a sforzo fisico intenso e costante. In realtà, i ricercatori spiegano gli esiti dello studio addentrandosi nell’ambito evolutivo: le donne hanno una minore quantità di fluidi corporei e sono più propense alla disidratazione, quindi riducendo la sudorazione si rende loro meno pericoloso l’adattamento ad ambienti caldi; gli uomini, al contrario, potrebbero aver sviluppato una maggiore sudorazione come strategia evolutiva per ottenere maggiore efficienza nell’azione e nel lavoro.\nSe da un lato le differenze fisiche sono necessariamente accettate e a volte perfino utili, quelle in ambito psicologico segnano un divario incolmabile. Numerose ricerche hanno confermato differenze comportamentali quando uomo e donna si trovano a interagire: lei è propensa alla cooperazione, lui fa di tutto per evitare il conflitto. Di questo nessuno si stupisce: la quotidianità insegna.\nLa dottoressa Ashley Randal, ricercatrice all’Università dell’Arizona, ha però studiato a fondo le dinamiche comportamentali di coppia registrando le discussioni in 40 coppie americane eterosessuali. Analizzando i risultati, la ricercatrice ha parlato di risposta “in fase” per l’uomo e “anti-fase” per la donna durante la cooperazione. Questo significa che se la donna si sente ottimista o pessimista, l’uomo tenderà ad assumere lo stesso stato d’animo, la donna invece farà esattamente l’opposto.\nSi potrebbe pensare che la reazione maschile sia un’astuzia calcolata. Tuttavia, secondo i ricercatori, tale atteggiamento rivela sì una strategia, ma una strategia del tutto inconscia: l’uomo non se ne rende conto (non sempre almeno) e però si adatta al parere della donna per aggirare l’ostacolo ed evitare il conflitto allo scopo di giungere in fretta a una risoluzione. E potrebbe anche funzionare se soltanto la donna non avesse quella particolare sensibilità che le permette di capire quando un uomo sta mentendo.\nLa dott.ssa Randal spiega che l’atteggiamento “antifasico” della donna ha un importante ruolo di regolazione emotiva durante la cooperazione: quando l’uomo si mostra positivo ma la donna percepisce che “c’è qualcosa che non va” e quindi l’uomo sta camuffando il proprio vero stato d’animo, la donna agisce in maniera opposta e si mostra in disaccordo per far sì che lui si senta incoraggiato ad agire in modo trasparente e a dire ciò che realmente pensa. Non è però questo tanto un capriccio femminile, quanto il tentativo di spingere l’interazione verso la spontaneità e l’autenticità: per lei è più importante una conclusione soddisfacente per entrambi e non che si raggiunga un accordo frettoloso che lascerebbe l’amaro in bocca a qualcuno - a lui, ovviamente.\nPunto focale di ogni relazione di coppia è poi il tema della fedeltà. E qui casca l’uomo. Secondo gli stereotipi l’uomo è più propenso al tradimento: si tratta di un mito dovuto alle diverse condizioni sociali che hanno cristallizzato la donna in secoli di sottomissione autorizzando il sesso forte a ogni tipo di scappatella, oppure c’è una motivazione fisiologica che ha dato il la a simili atteggiamenti? La storia ha indubbiamente avuto il proprio peso, ma recenti studi hanno messo in risalto il confronto tra impulsi sessuali e autocontrollo nel ménage di coppia rivelando dettagli sorprendenti.\nInfatti, se l’uomo è schiavo dei suoi impulsi sessuali più di quanto lo sia la donna, in relazione all’abilità di esercitare autocontrollo sulle proprie emozioni sono entrambi allo stesso livello. Tradotto in pratica, ciò vuol dire che gli uomini sono in grado di controllare i propri istinti esattamente come fanno le donne. Fin quando l’autocontrollo mantiene saldi i nervi, uomini e donne sono all’interno di una cortina di ferro: tuttavia, se l’autocontrollo fallisce, gli impulsi sessuali prendono il sopravvento e così, essendo più forti quelli maschili, le conseguenze sono scontate.\nE se sul piano fisico e psicologico donna e uomo sono agli antipodi, sul piano emotivo sono distanti anni luce. L’emozione che distingue il sesso forte dal sesso debole è la paura. Da Cristoforo Colombo a Robinson Crusoe gli impavidi esploratori della storia e della fiction sono uomini, e oggi sappiamo perché. Secondo uno studio dell’Università di Montréal, i livelli elevati di testosterone negli uomini sarebbero responsabili di una minore sensibilità alle emozioni, il che si traduce in una maggiore dimostrazione di coraggio nelle situazioni più disparate. E non solo.\nAttraverso tecniche di _brain imaging _i ricercatori hanno evidenziato una elevata attività nella corteccia prefrontale mediale – sede di ragionamento e sviluppo delle emozioni – e nell’amigdala – rilevatore di minaccia – dell’emisfero destro del cervello maschile mentre osservavano immagini raccapriccianti. Sulla base di queste evidenze, i ricercatori spiegano che un aumento di comunicazione tra l’area che rileva le minacce e l’area che le elabora rende gli uomini più propensi ad analizzare e approfondire gli stimoli che provengono dalle immagini e ad attenuarne l’impatto restando più “passivi”. Al contrario, le donne potrebbero essere più sensibili sul lato emotivo e quindi concentrate sui sentimenti che le immagini suscitano in loro. Così, d’uomo “smonta” l’immagine per studiarla, ci ragiona su ed è quindi in grado di restare calmo anche in situazioni di panico, la donna invece sembra essere emotivamente più istintiva e di conseguenza meno razionale in circostanze pericolose.\nUn curioso studio condotto alla Georgia State University ha invece fatto luce sull’aspetto relazionale e sociale che contraddistingue uomo e donna. Sfatato il mito della donna esclusivamente casalinga e madre, la ricerca mette in risalto chiare evidenze che sottolineano il valore di un’equa divisione delle responsabilità per consolidare la relazione di coppia e migliorare la vita sessuale.\nInfatti, sulla base di un vasto studio sociologico, il dott. Daniel L. Carlson è stato in grado di affermare con certezza che, quando in una coppia l’uomo si mostra più coinvolto nei compiti domestici quotidiani e soprattutto nella cura dei figli, il rapporto di coppia viene valorizzato: il carico di lavoro e responsabilità che di norma grava sulla donna viene infatti alleggerito determinando un minor grado di stress che si traduce in una maggiore frequenza di rapporti sessuali e soprattutto una maggiore soddisfazione a letto. Un chiaro miglioramento quantitativo e qualitativo.\nE sul piano professionale? Gli studi condotti in quest’ambito sono innumerevoli e rivolti a valutare vari aspetti: dalla leadership al ritorno economico aziendale, dalle capacità organizzative a quelle relazionali. Uno studio molto interessante si è proposto di valutare l’entità dei pregiudizi che influenzano le donne ai piani alti delle gerarchie societarie.\nIl ricercatore Devon Proudfoot della Duke University (Carolina del Nord) ha guidato una serie di esperimenti per analizzare l’opinione che ruota attorno ai dirigenti aziendali. Dalle indagini è emerso che uno stesso progetto grafico può essere considerato più o meno creativo a seconda che l’architetto che lo propone sia un uomo o una donna. Anche dal punto di vista della capacità di innovazione, gli uomini sono considerati un passo avanti. Su cosa si basano però tali considerazioni?\nSecondo il dott. Proudfoot si tratta esclusivamente di pregiudizi infondati: a dimostrarlo è stato uno studio che ha posto sotto la lente cento dirigenti, uomini e donne, valutati da un lato da supervisori e dall’altro da persone che lavoravano a stretto contatto con loro. I supervisori hanno considerato gli uomini più innovativi delle donne, i contatti diretti invece, quanto a innovazione, li hanno posti allo stesso livello. La differenza è sostanziale: il giudizio di un supervisore che conosce a malapena il nome del dirigente è sicuramente meno attendibile del giudizio di chi lavora a contatto con lo stesso dirigente e lo osserva operare sul campo tutti i giorni. Gli schemi di valutazione “passiva” di un supervisore sono quindi stereotipati e calibrati su ciò che ci si aspetta da un uomo.\nDiversi studi dimostrano che se le donne occupano posizioni di leadership le società registrano migliori rendimenti, profitti più elevati e una minore probabilità di fallimento; tuttavia se, a dispetto delle evidenze, le donne vengono ancora continuamente sorpassate dall’altro sesso, i motivi sono da ricercare negli schemi di valutazione proposti dagli uomini e per gli uomini, basati per lo più su pregiudizi e stereotipi.\nNel ventunesimo secolo, quindi, gli stereotipi di genere sono ancora profondamente radicati in una società che fa fatica a concedere credibilità perfino a evidenze scientifiche. La parità di genere non esiste e non esisterà mai. Uomo e donna sono diversi e complementari, simili e opposti: dove l’uno reagisce d’impulso, l’altra mantiene il controllo, dove l’una coordina l’altro prevarica. Tuttavia, la scienza insegna che in ogni ambito – da quello professionale a quello relazionale, da quello emotivo a quello razionale – la cooperazione, l’intesa, il lavoro di squadra rappresentano, oltre ad un aspetto fondamentale per la realizzazione personale, la forza che rende il singolo parte del tutto.\nUna condizione ideale che sarà raggiunta soltanto quando l’essere umano perderà le spoglie del pregiudizio e percorrerà la propria strada fronteggiando le reali difficoltà di percorso e non quelle fittizie create da stereotipi senza fondamento."
  },
  {
    "objectID": "posts/pages/2017-06-27-frascati-citta-mai-vista.html",
    "href": "posts/pages/2017-06-27-frascati-citta-mai-vista.html",
    "title": "La città mai vista",
    "section": "",
    "text": "Un omaggio a _Le città invisibili _di Italo Calvino, un souvenir di una città quasi reale.\nC’è una città cancellata dalla cancellazione dei propri desideri; di lei resta il fantasma di un desiderio che si propaga divorando se stesso. Alcuni chiamano questa città Frascate, Frascata, o qualcosa del genere; altri non la chiamano affatto, perché tanto non risponde. Se risponde, è per ripetere una piccola parte del suo nome, e soltanto un’eco colma le distanze che separano la città da sé. Tale città quindi sembra incapace di riconoscersi. Pur se costruita non senza cura, risulta per molti aspetti squallida; per quanto inospitale, sa regalare momenti di viva festosità. Una faglia la costituisce spostandosi di continuo lungo il piano di frattura, opponendo tra loro persone destinate a non incontrarsi. Ci sono coloro che la odiano e fingono di adorarla, abitandola senza conoscerne né strade né cielo; ci sono poi quelli che la amano eppure sono costretti a detestarla, abbandonandola di continuo pur vivendola come se le sue pietre fossero le loro stesse ossa. Senza riserve, tutti costoro devono uccidersi gli uni con gli altri, vivendo nella paura che con la cessazione delle ostilità anche il fantasma della città possa venire definitivamente cancellato. E nessuno al mondo ha mai visto questa città, e sono in molti a dubitare che esista per davvero.\n•\nImmagine: Pietro Bertelli, “Città di Frascate” (inizio XVII sec.)__"
  },
  {
    "objectID": "posts/pages/2016-02-23-il-codice-del-mondo.html",
    "href": "posts/pages/2016-02-23-il-codice-del-mondo.html",
    "title": "Il codice del mondo",
    "section": "",
    "text": "Grazie alla sua vasta conoscenza della filosofia, Umberto Eco (Alessandria 1932 - Milano 2016) approfondì l’antica disciplina della semiotica con l’intento di comprendere i “segni” dell’epoca in cui viveva, e di «vedere del senso laddove saremmo tentati di vedere solamente dei fatti». Il professore piemontese è stato probabilmente l’ultimo grande esponente in Italia di quel sapere umanistico oggi fortemente attaccato da un capitalismo ormai più basato sullo sciupo che sull’accumulo, e sempre più teso a creare consenso escludendo concezioni critiche o realmente innovative. Immensa erudizione e visione personale permettevano a Eco di essere al contempo profondo e leggero, sottraendosi alle pretese di sostituire il “vecchio” col “nuovo” e così gettare via l’esperienza e la saggezza che ci hanno preceduto: quella che ha saputo valorizzare anche in celebratissimi romanzi. Estimatore degli usi creativi degli strumenti del comunicare, la sua lezione permette di arginarne il rischio che questi possano distruggere lo stesso presente in nome di un’attualità immobile e senza scampo, per la quale è un problema irrisolvibile proprio quello dei rifiuti e degli scarti. Tuttavia, un pensiero in ascolto del mondo conosce anche quanto, per buffa consonanza, possiamo chiamare come “eco-logia”: e quindi il muoversi con la capacità di rinvenire idee che sono sempre risorse vive, recuperando all’uso anche letture desuete e rottami teoretici, spesso disinvoltamente affiancate all’analisi dei linguaggi delle culture pop. Ogni messaggio possibile si pone così all’interno di strutture e codici che permettono di approfondire il problema della comunicazione, favorendo la costante critica delle opinioni e la partecipazione attiva del fruitore: concezione autenticamente “laica” e molto lontana dai dogmi di una “comunicazione” ridotta a demagogico immondezzaio apparentemente inquestionabile. Ancora oggi, mantiene valore esemplare per il lavoro di Eco il testo che segue, presentato per la prima volta nel 1987 ad un congresso di musicologia, nel quale, cercando di delineare una semiotica della musica attenta alla concretezza dei «produttori e ricettori di suoni», si racconta come il modello dei segni musicali sia stato a lungo utilizzato come discorso in grado di rappresentare altri linguaggi e quindi la struttura e gli accadimenti possibili dei più diversi aspetti del mondo.\nTrasmissione e ricezione sono certamente due concetti che hanno a che fare con il problema della comunicazione. Qualcuno intenzionalmente produce un messaggio, ovvero una sequenza di elementi percepibili, nell’intento che qualcun altro li interpreti sulla base di un sistema di regole comune. Per convenzione chiamerò questo sistema di regole “codice”, e vi prego di accettare questo termine, ambiguo e polivalente, nel senso elementare di struttura - descritta, definita e riconosciuta in quanto tale - indipendentemente dal fatto che possa essere intesa come sistema di significazione sulla base del quale produrre dei processi di comunicazione.\nÈ indubbio che, aldilà dei vari sistemi tonali, esista nella musica un codice che regola i rapporti dei suoni tra loro, visto che questi rapporti sono esprimibili in termini di metalinguaggio matematico. Però si può interpretare come se fosse un messaggio anche una sequenza di elementi che nessuno ha prodotto intenzionalmente per comunicare (e che dunque nessuno ha trasmesso). Sin dall’antichità il mondo occidentale ha usato il termine “segno” anche e anzitutto per i sintomi, e cioè per eventi naturali che nessuno aveva intenzionalmente prodotto: per gli eventi atmosferici, per l’aspetto del viso, per il volo degli uccelli o per la disposizione delle viscere degli animali.\nQuesta nozione di segno è alla base di una storica definizione dovuta a Charles Morris (1938), per cui «qualcosa è segno solo perché è interpretato come segno di qualcosa da un interprete… Pertanto la semiotica non ha a che fare con lo studio di un particolare tipo di oggetti, ma con gli oggetti comuni nella misura in cui (e solo nella misura in cui) partecipano della seriosi». Anche se una sequenza musicale non intendesse comunicare alcunché, essa sarebbe tuttavia interpretabile. La condizione minima di una interpretazione è che si possa sostituire un segno con altri segni (sia che essi appartengano allo stesso o a un altro sistema semiotico) i quali - sotto un certo punto di vista - possano essere giudicati equivalenti. E qualsiasi sequenza di suoni può essere ripetuta in un’altra tonalità, con altro ritmo, in timbro diverso oppure può essere trascritta graficamente. Pertanto la semiotica ha il diritto di occuparsi della musica in quanto non è interessata ai soli rapporti o processi di comunicazione e tanto meno alla sola comunicazione intenzionale. Essa è interessata alla semiosi, e cioè a tutti i casi in cui qualcosa diventi l’oggetto di una interpretazione - ogni volta cioè che qualcuno (un essere umano, un animale o una macchina) tratti qualcosa come se stesse al posto di qualche cosa d’altro (aliquid stat pro aliquo).\nSi noti che, al limite, il processo di interpretazione può essere inconscio, o comunque non riconoscibile subito come tale: da Peirce a Husserl si è ormai riconosciuto che esistono processi interpretativi anche a livello della percezione e della sensazione. Fondare lo specifico della semiosi sulla interpretazione, significa affermare che il momento della ricezione non è estraneo agli oggetti semiotici in quanto tali. Al contrario, è dal punto di vista della ricezione che (1) si riconosce un messaggio come tale e se ne individua la forma, (2) si identifica o si inventa un sistema di regole o codice soggiacente, (3) si decide di identificare, negare, o configurare come ipotesi l’intenzione di chi ha (o potrebbe aver) trasmesso il presunto messaggio.\nTuttavia, quando la semiotica, nel corso degli anni sessanta, ha iniziato a occupare imperialisticamente tutti i territori dello scibile, la musica è subito apparsa come un fenomeno di difficile classificazione.\nIn quel decennio si era caduti in un singolare equivoco. La semiotica, sin dalla Grecia antica, era nata come studio di vari processi di inferenza da segni di ogni genere, e solo molto tardi, in particolare con Agostino, aveva incluso tra i suoi oggetti anche il linguaggio verbale. Invece, nel nostro secolo la lingua verbale è parsa a tutti il sistema semiotico più potente, con cui si riesce a conferire una forma all’intero universo della nostra esperienza, e la linguistica si era presentata come lo studio più elaborato di un sistema di significazione. Si era deciso pertanto che il codice linguistico dovesse diventare il modello per qualsiasi altro sistema di significazione. A questo punto i teorici si sono trovati imbarazzati di fronte a due caratteristiche del fenomeno musicale.\nUn imbarazzo per eccesso era dovuto al fatto che si cercava di definire la musica attraverso il modello di un altro sistema semiotico, quando invece è la musica che probabilmente ha offerto il proprio modello a tutti gli altri sistemi semiotici, e in particolare a quello della linguistica. Non è il caso di ricordare che i tratti distintivi di Jakobson-Halle (1956) hanno nomi come diesato _e _bemollizzato: la stessa nozione di sistema fonologico è una nozione di origine musicale, attraverso la quale si è cercato di trattare suoni non-musicali in termini musicali. Un fonema acquista riconoscibilità a causa della sua posizione in un sistema di differenze, come accade con una nota, definita all’interno di un sistema di rapporti tonali. In paralinguistica si ricorre a nozioni come timbro, intonazione o altezza. La stessa differenza tra _langue _come sistema e _parole _come esecuzione ricorda quella tra sistema tonale come repertorio strutturato di tratti selezionabili, e composizione come disposizione, su un asse sintagmatico, degli elementi selezionati, in base a regole di buona formazione. Parlare, per la linguistica strutturale, è come sedersi di fronte a una tastiera ed elaborare sequenze sintatticamente accettabili.\nUn imbarazzo per difetto era dovuto all’opinione che certamente la musica avesse una dimensione sintattica, ma non una dimensione semantica. Era curiosa l’opinione che la lingua verbale, dal punto di vista formale, si caratterizzasse per il fatto che trasmetteva significati. Dire che la lingua verbale viene usata soltanto per trasmettere significati, significa intenderla solo nel modo in cui la usano romanzieri, scienziati, casalinghe e impiegati dei telegrafi. Che cosa dire allora di questa composizione verbale di Hugo Ball?\n\nKroklowafgi? Semememi! Seikronto prafliplo. Bifzi, bafzi; hulalomi. Quasti besti bo \n\nÈ una stringa verbale dotata di ritmo, è possibile riferirla a una sintassi, e ciò che più conta è impossibile interpretarla. D’accordo che gli esseri umani usano la lingua verbale più spesso nel senso delle casalinghe e dei postelegrafonici che non in quello di Hugo Ball: si tratta però di fenomeni etnici e storici che non hanno rilievo teorico. Basterebbe che di tutta la nostra cultura verbale sopravvivessero solo formule incantatorie come _Abracadabra _e, di tutta la nostra cultura musicale, i soli segnali militari, per permettere a un etnologo o a uno storico del futuro di affermare che nella civiltà occidentale la musica serviva a comunicare precisi comandi e la lingua a suscitare impressioni ineffabili.\nNaturalmente, linguisti e filosofi del linguaggio spiegano che la lingua verbale esprime per eccellenza significati perché essa ha le caratteristiche della onnipotenza _e _omnieffabilità: è cioè il sistema semiotico più adatto a descrivere il mondo e a trasmettere qualsiasi esperienza. In realtà, la lingua verbale è certo più adatta di altri sistemi a esprimere i nostri processi razionali: si può descrivere in termini linguistici, meglio che in altri, ciò che sta avvenendo in questa sala; tuttavia, la lingua è impacciata nel descrivere un cubo visto in prospettiva assonometrica, e rischia il fallimento totale se si azzarda a descrivere la partitura dell’Arte della Fuga. Vedremo invece, tra poco, come nel corso di duemila anni proprio la musica sia stata usata per rappresentare fenomeni matematici, fisici, biologici e psicologici.\nUn sistema semiotico si definisce per la sua struttura formale e per la sua disponibilità a trasmettere significati. Che poi i significati siano trasmessi o meno è un fatto che concerne i processi empirici di comunicazione, non la natura del sistema di significazione. Coloro che negano alla musica una dimensione semantica non soltanto le riconoscono una dimensione sintattica, ma anche una dimensione pragmatica: che la musica possa indurre dei comportamenti lo sappiamo quando usiamo una marcia militare piuttosto che una marcia funebre o una polka.\nSin dalle origini, la musicologia si fonda sull’aneddoto secondo cui Pitagora, per calmare gli ardori di un adolescente ubriaco, aveva ordinato ai musici di passare dal modo frigio al modo ipofrigio. Ora, dal punto di vista di una semiotica della interpretazione, ovvero se ci poniamo dal punto di vista della ricezione musicale, la dimensione sintattica instaura la possibilità di una dimensione semantica, mentre la dimensione pragmatica ne implica l’esistenza come condizione necessaria anche se non sufficiente. Per quanto riguarda la dimensione sintattica, per riconoscere una stringa sonora, che si svolge nel tempo, come sintatticamente ben formata, occorre che si stabilisca una dialettica di attese (ispirate al codice) e di soddisfazioni (o frustrazioni), nel corso della quale ogni antecedente viene inteso come l’annuncio di un suo possibile conseguente. Per Jakobson questo fenomeno era già un fenomeno semantico: forse la musica non parla d’altro, ma è strutturata secondo una dinamica “narrativa”, in cui ciò che viene prima annuncia, suggerisce, in qualche modo significa o “sta per” ciò che verrà dopo.\nQuanto alla dimensione pragmatica, le semantiche vero-funzionali hanno indotto a pensare che ci sia semantica solo quando un linguaggio è usato a scopi descrittivi e cioè per fare asserzioni su uno stato di cose. In realtà, si trasmettono significati - e li si interpretano - quando si comanda, si prega, si interroga, si incita. Anche se si ammettesse che certi sistemi semiotici, come a esempio quello dei semafori, non servano per fare asserzioni, ma solo per indurre a fare o non fare qualcosa, essi sarebbero egualmente dei sistemi semiotici, e indurrebbero a fare o a non fare solo sulla base di una interpretazione semantica dei loro segni.\nApparentemente, l’adolescente di Pitagora aveva subito il dolce incanto musicale così come si era eccitato sotto l’influenza dell’alcool. Eppure noi saremmo eccitati dallo stesso vino di Samo che egli aveva bevuto, ma non da una melodia in modo frigio (a meno che non siamo culturalmente “adattati” al sistema della musica greca). Quanto a lui, l’adolescente greco, non si sarebbe eccitato sentendo l’Inno alla Gioia _né intristito ascoltando il _Preludio e morte di Isotta. Perché reagisse al modo frigio occorreva che egli avesse una competenza musicale, sia pure assorbita in modo acritico, ereditata per educazione, consuetudine, adattamento all’ambiente. Dunque la musica può realizzare la sua dimensione pragmatica solo sulla base di una dimensione semantica.\nNon mi azzardo certo a discutere i casi in cui la musica sembra manifestare intenti “referenziali” o descrittivi, designando realtà extramusicali: altri lo hanno fatto e lo stanno facendo meglio di me. Penso soltanto che, se Vivaldi ha fatto corrispondere la Languidezza dell’Estate a una successione di crome in Sol minore, tempo 3/8 - e l’Ubriaco autunnale a una alternanza di quartine e terzine di semicrome in Fa maggiore, tempo 4/4, occorrerà pur interrogarsi sulla liceità del suo progetto - specie per il fatto che in termini di storia della ricezione esso è stato preso sul serio. Il fatto che sia arduo identificare intenti designativi nell’Organo Obbligato Solo _dalla Sinfonia della _Cantata 29 di Bach, non basta ad affermare che il Capraro che Dorme o il Cucco delle Quattro Stagioni siano solo realtà extramusicali. Anche i linguisti talora affermano che la linguistica si occupa delle sole strutture verbali e non degli oggetti del mondo esterno, di cui il linguaggio pretende parlare: eppure, la stessa linguistica si trova a dover fare i conti col mondo esterno come se fosse interno al linguaggio, almeno quando incontra enunciati come le idee verdi senza colore dormono furiosamente. È indiscutibile che ci sono difficoltà a colorare di verde una idea, e a farla dormire, almeno in termini di competenza verbale “normale”. Invece, ci sono le stesse difficoltà a render languida l’estate in Do maggiore e a tempo di giga?\nTuttavia, il problema che vorrei affrontare oggi è un altro, e concerne anch’esso un singolare fenomeno di ricezione - se non dei discorsi musicali, del discorso della musicologia. Fenomeno paradossale, perché, come vedremo, una delle ragioni per cui la musicologia ha a lungo rimosso la questione della dimensione semantica della musica è che per lungo tempo il sistema sintattico, il codice stesso della musica, è stato sovraccaricato di funzioni semantiche. Infatti, è accaduto molte volte che il modello di un sistema semiotico sia stato assunto come modello per altri sistemi semiotici: ma soltanto con la musica è accaduto che un modello sintattico fosse assunto come modello semantico, anzi come discorso capace di rappresentare, di descrivere, di spiegare qualsiasi fenomeno psichico, fisico, microcosmico e macrocosmico.\nCome si fa ad usare un codice come discorso che descriva diversi aspetti dell’universo? Immaginiamo che io costruisca un sistema che rende ragione della distinguibilità delle dita di una mano sinistra (considero la mano come posta col dorso rivolto verso gli occhi del suo possessore). Noi distinguiamo le dita tra loro a causa della loro forma, ma la loro forma è peculiare e non si può escludere il caso in cui qualcuno abbia, per ragioni di malformazione, il pollice lungo quanto l’indice. Si deve pertanto costruire un sistema astratto che si regga su due serie di opposizioni, una bidimensionale e una tridimensionale. Sul piano tridimensionale si deve considerare il fenomeno della contrapposizione, tipico della mano umana. Si definisce come pollice quel dito che, indipendentemente dalla sua forma, si contrappone a tutte le altre dita. Sul piano bidimensionale si stabilisce una sequenza di quattro entità che si oppongono e definiscono l’una rispetto all’altra per la reciproca posizione lungo un asse di posizioni 1… n, dove 1 _rappresenta la prima posizione a destra e _n _l’ultima posizione a procedere da destra e quindi la prima posizione a sinistra. L’indice sarà allora il dito che si trova in posizione _1, e cioè il primo dito a destra di qualsiasi altro.\nA questo punto, si ha solo un sistema di rapporti, che chiameremo codice sintattico, non dissimile, anche se più semplice, dal codice fonologico o dal sistema dei rapporti tonali. Naturalmente si può usare questo sistema sintattico per correlare un significato a ciascuno dei suoi elementi e a ciascuna stringa che risulti dalla loro combinazione. Poniamo per convenzione “lessicale” che il dito _1 _significhi Parigi, il dito _2 _significhi Roma, il dito _3 _significhi Berlino e il dito _4 _significhi Mosca. Poniamo la regola grammaticale per cui un’ostensione del pollice significa movimento dal numero più basso al più alto, e due ostensioni del pollice significano movimento dal numero più alto al più basso. Se si mostra due volte il pollice e poi, in sequenza, l’indice e l’anulare, si è espressa la proposizione “andare da Berlino a Parigi”. Naturalmente qualsiasi ricettore può leggere il messaggio sulla base di un altro codice. Sono gli incidenti della comunicazione, che permettono persino ai musicologi di organizzare congressi sulla sociologia e l’etnografia della ricezione.\nOra, se qualcuno volesse correlare il sistema degli intervalli musicali, poniamo, a un qualche significato cosiddetto extra-musicale, non procederebbe diversamente. Ma con la nostra mano, ovvero con questo modello astratto di sintassi della mano, si può fare un’altra cosa. Si può decidere che la struttura sintattica della mano rappresenta qualsiasi altra struttura sintattica esistente. Si può decidere che, nel mostrare la mano e le sue possibili articolazioni, si esprime o si significa il modo in cui qualsiasi altro sistema, dalla musica al sistema periodico degli elementi, è organizzato. Il modello sintattico della mano diventa il discorso attraverso il quale si esprimono i concetti stessi di opposizione sistematica, di selezione e di combinazione sintagmatica. Si può mostrare la mano per dire che anche il sistema periodico degli elementi è organizzato nello stesso modo: come in una mano di un mutilato, se anche mancasse empiricamente il medio, posso estrapolare che esso dovrebbe esserci, che c’era o che potrebbe essere ricostruito plasticamente, perché deve esistere qualcosa che istanzia la posizione astratta 2, così deve anche avvenire per un sistema periodico degli elementi.\nA questo punto si può decidere che i rapporti tra le dita della mano esprimono anche i rapporti tra aria, acqua, terra e fuoco, tra gli umori, tra i pianeti (naturalmente se la sintassi della mano gioca su cinque sole dita occorrerà ridurre a cinque il sistema planetario), tra i cinque sensi, e così via. Condizione per questa operazione è che il sistema globale del mondo sia tale che ogni operazione compiuta sulla mano corrisponda a una operazione possibile nell’ambito dei diversi sistemi mondani che essa esprime.\nIn tal modo un sistema sintattico diventa discorso che esprime e significa la struttura e gli accadimenti possibili di tutti gli altri sistemi mondani. Il codice della mano diventa il codice del mondo.\nSe il mio esempio è apparso bizzarro, si rifletta sul fatto che questo è avvenuto con il codice della musica, trasformato da sistema sintattico in discorso sulle leggi che reggono l’universo. Se il sistema più elementare che descrive i rapporti tra i suoni (quello che abbiamo deciso di chiamare codice della musica in senso lato) può essere oggi espresso in linguaggio matematico, con la metafisica, l’estetica e la musicologia pitagorica è accaduto il contrario. Si è deciso che ogni sistema, fisico o matematico che fosse - in assenza di un linguaggio matematico sufficientemente articolato - poteva essere espresso nei termini di un metalinguaggio musicale.\nLa teoria classica della proporzione, la più elementare e più antica delle teorie estetiche e matematiche, concerneva certo le proporzioni del corpo umano (vedi il canone di Policleto) o delle costruzioni architettoniche (vedi Vitruvio), ma la sua prima formulazione appare nell’ambito della musicologia pitagorica. Se Pitagora è l’inventore della spiegazione matematica dell’universo lo è perche “primum omnium Pythagoras (fuit) inventor musicae”, come dirà nel Medioevo il monaco Engelberto (De Musica _X - in Gerbert, Martin, ed. _Scriptores ecclesiastici de musica sacra potissimum: St. Blaise, Typis San-Blasianis 1784 [reprint Hildesheim: Olms, 1963]).\nLa consonanza – che altro non è che un altro termine per proporzione – è inizialmente, con Boezio, nozione musicale: «Consonantia, quae omnem musicae modulationem regit, praeter sonum fieri non potest… Etenim consonantia est dissimilium inter se vocum in unum redacta concordia… Consonantia est acuti sono gravisque mixtura suaviter uniformiter auribus accidens». (_De Musica _1, 3-8, PL 63)\nMa questa consonanza, che regge la sintassi musicale, regge anche ogni altro fenomeno fisico, e Boezio ricorda come Pitagora, osservando come i martelli di un fabbro producano sull’incudine suoni diversi, si era reso conto che i rapporti tra i suoni sono proporzionali al peso dei martelli. Parimenti, vi è rapporto di consonanza tra fenomeno musicale e fenomeno psicologico e, infatti (tornando all’esempio dell’adolescente ubriaco), è possibile cambiare un umore mutando il modo, perché l’anima e il corpo sono soggetti alle stesse leggi dei fenomeni musicali e queste medesime proporzioni si trovano nell’armonia del mondo, così che micro e macrocosmo sono legati da un’unica legge matematica. L’uomo è conformato sulla misura del mondo e trae piacere da ogni manifestazione di tale misura: «amica est similtudo, dissimilitudo odiosa acquee contraria». _E Onorio di Autun cercherà di spiegare «_quod universitas in modo cythare sit disposita in qua diversa rerum genera in modo chordarum sit consonantia». (Liber duodecim quaestionum, PL 72)\nLa vicenda del modello musicale, come discorso che descrive l’universo, attraversa tutto il Medio Evo, trionfa nel neoplatonismo rinascimentale a partire della _Harmonia Mundi _di Francesco Giorgi (1525), influenza astronomi come Copernico e Keplero, ispira la magia e la medicina rinascimentale e seicentesca (così che troveremo in Robert Fludd [_Katholikon medicorum katoptron _1631] il modello del tetracordo usato per spiegare le analisi delle urine). Questa vicenda produce molte interpretazioni deliranti del mondo, ma se il problema della cultura moderna è stato quello di passare da una logica delle qualità a una logica delle quantità (e alla spiegazione del mondo come libro scritto in caratteri matematici), il modello musicale ha avuto una funzione paradossale. Esso cercava di rendere ragione di una esperienza empirica, l’esperienza dei suoni, che noi percepiamo come qualitativa, ma lo faceva per formule quantitative. L’idea pitagorica che vasi o bicchieri riempiti di quantità diverse d’acqua producano suoni diversi, gioca su una analogia visiva che può indurre a fantasie qualitative, ma ha al fondo, come propria base, una regola quantitativa.\nPer fare questo, la musicologia classica ha dovuto accettare un’amputazione. I suoni sono un fenomeno percettivo, fisico, sensibile e sensuoso. La spiegazione del perché siano suoni e piacciano ai sensi richiede un passaggio all’astrazione totale. La musicologia greco-medievale è stata indotta ad abbandonare il mondo dell’esperienza, che voleva spiegare, per contemplare un sistema astratto che lo spiegasse. Il sistema tanto più spiega l’esperienza, quanto più ne prescinde. Infatti, nella visione pitagorica il musico è il teorico della musica, il conoscitore di leggi musicali, delle regole matematiche che governano il mondo sonoro. Invece, l’esecutore, colui che produce i suoni non è che uno schiavo, un meccanico. Il musico è colui che conosce le bellezze ineffabili del suono alla luce della ragione. Boezio felicita Pitagora per aver intrapreso lo studio della musica «relicto curium iudicio» (_De Musica _I, 10).\nAd abbandonare il giudizio dell’orecchio si guadagna la possibilità di spiegare, con il codice della musicologia, tutti gli aspetti dell’universo, ma si perde la possibilità di spiegare i fenomeni concreti di ricezione musicale. Esempio classico, se la proporzione musicale è proporzione cosmica, allora esiste una musica mondana, l’armonia delle sfere, e i sette pianeti ruotando intorno alla terra immobile generano ciascuno un suono della gamma tanto, più acuto quanto più il pianeta è lontano dal centro del sistema, e dunque più veloce. Dall’insieme proviene una musica dolcissima, che noi non avvertiamo per la inadeguatezza dei nostri sensi. Ma se ogni pianeta generasse un suono della gamma, tutti insieme produrrebbero il rumore che si otterrebbe sedendosi di colpo sulla tastiera del pianoforte, e la musica mondana delizierebbe al massimo le orecchie di John Cage. Di questo, il teorico pitagorico non si è preoccupato: è teoricamente bello che ciascun pianeta produca un suono, e che tutti insieme rappresentino la gamma. Basta prescindere dal giudizio dell’orecchio.\nSino ai tempi moderni - prima della musicologia - nessun altro sistema di spiegazione dell’esperienza era incorso in questa contraddizione. Le matematiche premoderne erano ancora abbondantemente compromesse con l’esperienza ed è solo dopo che iniziano a parlare di entità che non trovano riscontro nelle quantità empiriche. Ma dopo il rinascimento questa contraddizione sarà il destino di tutta la scienza occidentale - comprese quelle che studiano i sistemi di segni. Persino per la lingua verbale oggi abbiamo grammatiche perfette, basate su rigorosi algoritmi, che spiegano un sistema di significazione nei suoi stessi termini e nelle sue astratte possibilità, ma che sovente sono incapaci di spiegare perché comprendiamo quel che diciamo.\nQuesta è forse una delle ragioni, o la sola ragione, per cui la musica è divenuta elemento d’imbarazzo per la semiotica. Essa non riesce a spiegarla perché in qualche modo tutte le sue spiegazioni sono debitrici del modello musicale: del modello strutturale dell’universo sonoro e del modello metodologico della musicologia classica (dico della musicologia come fuga verso l’astrazione totale, nel suo tentativo utopico di spiegare astrattamente la concreta struttura di ogni aspetto del macro e del microcosmo). Ma, e questo congresso è stato organizzato per dircelo, la storia della musica non è soltanto la storia della produzione del proprio modello astratto, e della ricezione di quel modello come codice del mondo. Non è solo la storia di Pitagora che osserva il fabbro battere i suoi martelli, ma anche del fabbro, e di chi lo udiva, e di chi interpretava i suoni che esso produceva, e di chi tentava di riprodurli con altri strumenti.\nNel tentativo di diventare una semantica globale dell’universo, la musicologia classica aveva perduto il momento empirico e storico della ricezione, e con esso persino la possibilità di riconoscere significati ai discorsi musicali. Tra le intuizioni sulle armonie psicologiche dell’adolescente ubriaco e le certezze sulle certezze di Pitagora, si era smarrito l’universo dei musici e dei loro ascoltatori normali. Auguri a questo congresso per il ritorno, che esso celebra, alla concretezza degli schiavi produttori e ricettori di suoni.\n•\nProlusione svolta in apertura del XIV congresso della Società Internazionale di Musicologia (Bologna, 27 agosto -1° settembre 1987). Pubblicata su «Intersezioni» (VIII, 2, 1988) e disponibile anche sul sito dell’autore. __In omaggio al gusto di Eco per il lavoro editoriale curato e per migliorare la lettura del testo, sono state apportate alcune piccole correzioni di ortografia.\nFotografia: Claudio Comandini, “Umore musicale” - Berlino, gennaio 2006."
  },
  {
    "objectID": "posts/pages/2016-06-05-scorre-il-sangue-fertile-la-terra-la-pasola-di-sumba.html",
    "href": "posts/pages/2016-06-05-scorre-il-sangue-fertile-la-terra-la-pasola-di-sumba.html",
    "title": "Scorre il sangue, fertile la terra: la Pasola di Sumba",
    "section": "",
    "text": "Viaggiare in bicicletta attraverso il mondo: scoprendo così che quanto sfugge a calamità quali il turismo organizzato e le guerre globali è molto di più di quanto ci si possa aspettare. Daniele Giannotta (1982, sound designer, operatore culturale) ed Elena Stefanin (1984, laureata in Scienze Politiche, Relazioni internazionali e Diritti Umani), partendo da Bologna, hanno attraversato i Balcani e per arrivare nelle zone caspiche ai confini dell’Eurasia. Quindi, si sono spinti nell’Estremo Oriente esplorando Cina, sud Corea, Giappone, Filippine, Malesia, Indonesia. Documentano il loro viaggio su Cycloscope e, per il momento, non hanno nessuna intenzione di fermarsi. In questo reportage li incontriamo alle prese con il rito della Pasola, presso l’isola di Sumba, Indonesia.__\n** 1. L’isola di Sumba: un caso di semi-colonialismo\nNell’ancestrale villaggio di Ratenggaro, incastonato nel selvaggio paesaggio dell’est di Sumba, tutto è pronto per la Pasola. La gente si raduna qui da tutta la provincia di Kodi ed oltre. Le nostre biciclette attirano lo sguardo di molti, i volti tesi nell’attesa dell’evento sacro. Qualcuno potrebbe morire e diventare eroe, la propria tomba intagliata nella pietra monolitica. Qualcun’altro potrebbe morire, ma nell’infamia, il corpo fatto a pezzi per non aver rispettato le regole della Pasola. Ma cos’è una Pasola? Per cercare di comprenderlo dobbiamo partire da lontano, dall’antica religione Marapu. Ma prima, due parole sull’isola di Sumba.\n\n\n\nBiciclette circondate dai bambini del villaggio di Ratenggaro\n\n\nIsola di Sumba, arcipelago di Est Nusa Tenggara, 650.000 abitanti, una delle più povere isole indonesiane, si vive di agricoltura e allevamento. Più della metà della popolazione non ha accesso all’acqua potabile, la malaria e la dengue sono molto diffuse. I medici scarseggiano e quelli che ci sono costano caro. L’isola venne colonizzata già nel XVI secolo ma, né i portoghesi prima, né gli olandesi poi, la resero una vera e propria colonia. L’isola offriva legno di sandalo e poco più, non molto remunerativo rispetto alle spezie provenienti dalle vicine isole. Questa mancanza di interesse ha favorito il mantenimento di una cultura e di una religione originali.\n** 2. Sincretismi forzati: Marapu e Cristianesimo\nSei sono le religioni riconosciute dal governo indonesiano: Cristianesimo, Islam, Cattolicesimo, Buddismo, Induismo e Confucianesimo. Ma le religioni praticate in Indonesia sono decine, quella Marapu è una di queste, praticata dalla maggior parte degli abitanti di Sumba.\n\n\n\nAbitante di Ratenggaro\n\n\nNon si può non appartenere ad una religione in Indonesia, è obbligatorio scrivere nero su bianco sulla carta di identità la propria religione, così i Marapu sono costretti a scrivere “cristiano” o “musulmano” o comunque una religione che riconosca un solo ed unico dio (per essere riconosciuto, l’Induismo Balinese ha dovuto elevare un Dio al di sopra degli altri). Qui moltissimi hanno scelto la religione cristiana, almeno per i documenti ufficiali. Non amano il governo, musulmano, e nell’isola molte scuole e servizi sanitari sono gestiti dalla Chiesa. Spesso è richiesto di essere battezzati per poter proseguire gli studi.\nIn particolare sta crescendo l’influenza della chiesa evangelica riflessa nelle cerimonie di conversione di massa, anche se molti isolani conservano le proprie credenze praticate in segreto. Gli anziani credono che la conversione rompa il rapporto con gli antenati e la vivono in maniera traumatica. Inoltre la Chiesa é riuscita a vendere meglio la conversione, mescolandola con le tradizioni locali, ad esempio non è raro vedere un funerale tradizionale con tanto di tomba megalitica celebrato da un prete cattolico. Quello che importa, infondo, sono i numeri.\n** 3. Introduzione alla religione Marapu\nIl Marapu crede che la vita terrena sia temporanea, e come dargli torto, e che la vita eterna sia nel mondo degli spiriti. Qui, gli eterni spiriti, vivono una vita simile a quella umana.\nIl Marapu insegna l’equilibrio della vita universale, questo equilibrio è simboleggiato dalla Grande Madre (In Kalada) e dal Grande Padre (Ama Kalada) che prendono la forma della luna e del sole, che insieme hanno dato alla luce gli antenati dei Sumbanesi. Per onorare questi spiriti, il Sumbanese crea effigi, statue su altari di pietra dove vengono deposte offerte nelle forme di Sirih Pinang (un piatto contenente foglie di betel, noci e lime) e bovini sacrificali.\nL’importanza degli antenati viene espressa attraverso le tombe, vestigia di una delle ultime culture megalitiche sopravvissute sul pianeta. In molti casi, le famiglie accendono debiti che si estendono fino alle future generazioni  per poter costruire queste pietre tombali in modo tradizionale. Le cerimonie funebri e la sepoltura possono essere ritardate per decenni, fino a che la famiglia non ottiene i soldi sufficienti, e nel frattempo i corpi dei defunti vengono conservati nelle case dei vivi.\n\n\n\nTomba megalitica a Ratenggaro, Sumba\n\n\nCentinaia di uomini partecipano alla cerimonia di Tarik Batu, pietra-trazione, enormi lastre di pietra, fino a 70 tonnellate, vengono trasportate a mano, fino al luogo di sepoltura, adiacente al villaggio. Un gran numero di bufali, mucche, maiali e, occasionalmente, cavalli, vengono sacrificati. Tutti i rituali devono essere compiuti correttamente,\nGli isolani credono, infatti, che sette coppie di uomini e donne siano scese dal cielo su una scala fatta di corna di bufalo arrivando nella parte centro-nord dell’isola, e quindi, anche loro, eseguendo tutti i riti di sepoltura necessari, saranno in grado di risalire quella scala e ricongiungersi con i propri cari.\n** 4. La Pasola\nQuesta è una Pasola, e non è un gioco. Un rito sacro dove il sangue deve sgorgare, fertilizzando metafisicamente la terra per una stagione senza carestia.\n\n\n\nUn partecipante alla Pasola\n\n\nInsieme ai funerali, la Pasola è certamente il rito più importante. Si tratta, per semplificare, di una battagia rituale  per celebrare la stagione della semina del riso, o meglio di un rito della fertilità. Due diversi gruppi di uomini provenienti da diversi clan o tribù, a cavallo, si tirano addosso lance di legno acumuninate. Lo scopo è quello di spargere il sangue in modo da fertilizzare il terreno.\nNella regione Wanukaka, dove ci troviamo noi, come parte del rituale, la mattina presto i sacerdoti marapu vanno in spiaggia, sacrificano un gallo nero e ne analizzano le interiora per capire se la Pasola possa avere inizio o meno.\nPoi, entrano nell’acqua, alla ricerca di vermi colorati sotto la sabbia. Se li trovano é un buon segno, in particolare se sono grandi e cicciottelli, e la Pasola può partire. In caso contrario il raccolto sarà rovinato e anche la Pasola.\n** 5. Il racconto\nIl colore dominante in questa parte di Sumba è il bianco. Pedalando la costa est, tra sterrati  di roccia bianca invasi da piccole cavallette bianche e bianche spiagge immacolate, incontriamo i primi villaggi tradizionali. Le case, chiamate _una mbatangu,__ _sono di bambù con imponenti tetti di paglia. Non ci sono finestre ma piccole aperture nel muro di foglie di palma intrecciate, il ché rende tutto molto più fresco rispetto alle moderne case in mattoni. Teschi di bufalo vengono spesso posizionati all’esterno in ricordo dei sacrifici che la famiglia ha fatto. Incrociamo sguardi di uomini e donne dai denti rovinati dalle noci di betel. Il paesagio è stranamente arido per un’isola Indonesiana, eppure la stagione delle piogge è appena terminata. La vegetazione è bassa e non ci sono corsi d’acqua in questa zona.\n\n\n\nTetti delle case tradizionali del villaggio di Ratenggaro\n\n\nSubito prima del villaggio c’è il campo della Pasola, uno spiazzo di terra dove c’é già qualche uomo a cavallo, i cavalli di Sumba sono molto piccoli ma pare molto resistenti. C’é anche la Pasola Police, uomini che dovrebbero mantenere l’ordine se le cose sfuggissero di mano. In attesa dell’inizio andiamo a visitare il villaggio, duecento metri più lontano, sul mare. Vediamo per la prima volta sull’isola altri bulé (bianchi), ma non troppi. Fuori dalle case stanno preparando da mangiare, una signora sta affettando un cane pronto per essere arrostito ed altri cucinano maiale.\nSi vede che questo villaggio è più abituato a vedere turisti ma niente sembra distrarre la gente dalla cerimonia che sta per iniziare. Solo i bambini circondano le nostre biciclette. Ci dirigiamo verso il campo di battaglia, arrivano sempre più uomini a cavallo. Il pubblico è numerosissimo, tutti con il machete nella cintura.\n\n\n\nLa Pasola ha inizio\n\n\nAd un certo punto, inizia. Tutti si dirigono al centro del campo, discutono tra loro, non sappiamo esattamente cosa succeda, poi tornano ai loro posti ed iniziano. Si tirano le lance, all’inizio sembra un po’ noioso. Il governo ha proibito l’uso di lance acuminate ma pare che i locali, in molti casi, le continuino ad usare. Insomma, non si può nemmeno decidere come morire. Il pubblico esulta ma non capiamo bene perché, seguire non é poi così facile.\nAd un certo punto iniziano a tirarsi sassi, rissa in campo, qualcuno dice che una lancia é stata tirata alle spalle, cosa proibita. Le lance devono essere sempre tirate quando l’avversario é di fronte. La polizia entra in campo ed inizia a sparare, prima in aria e poi a terra. Gli spari sono a pochi metri da noi, ci andiamo a rifugiare dietro un camioncino.\nLa polizia continua a sparare, la folla, pubblico e cavalli si disperdono. È ora di andare anche per noi. Tornati in città ci dicono che la Pasola finisce sempre con la polizia che spara, in quella che abbiamo visto noi non é morto nessuno quindi si può considerare pacifica. Non però sappiamo che fine abbia fatto il tizio che ha tirato la lancia alle spalle: crediamo non sia finita bene.\n\n\n\nTombe, chi muore nella Pasola ha diritto ad una speciale sepoltura\n\n\nIn un modo o nell’altro, il sangue deve essere versato.\nDaniele Giannotta - Elena Stefanin: “La Pasola di Sumba, dove il sangue fertilizza la terra degli avi”, «Cycloscope», 15.05.2015.\nFotografie degli autori (eccetto la prima, “Quando lo sciamano trova i vermi colorati la Pasola può iniziare”, di Lukas Pokorny) - Sumba, maggio 2015."
  },
  {
    "objectID": "posts/pages/2016-03-01-orizzonti-editoriali-mondo-digitale.html",
    "href": "posts/pages/2016-03-01-orizzonti-editoriali-mondo-digitale.html",
    "title": "Orizzonti editoriali e mondo digitale",
    "section": "",
    "text": "Salvaguardare le scienze umanistiche da una visione riduttiva che vuole relegarle nell’archivio dell’inutile, emancipare la Rete dagli usi compulsivi che non permettono la diffusione dei saperi. Ricordava Italo Calvino che in un epoca di veloci cambiamenti è necessario essere come «cavalli in corsa»: in una società di immagini è importante saper vedere «a occhi chiusi». Un testo di Massimo Bray (Lecce 1959), direttore editoriale dell’Istituto della Enciclopedia Italiana Treccani e già ministro dei beni e delle attività culturali e del turismo, raccoglie questi e altri spunti insistendo soprattutto sugli aspetti di qualità della ricerca e di competenza professionale, e quindi afferma la necessità di un lavoro editoriale di eccellenza, capace di stabilire piena complementarietà tra Internet e libro.\nIl rapporto tra informatica e discipline umanistiche, spesso considerato secondario fino a non molto tempo fa, sta rapidamente acquistando un ruolo di primo piano nella formazione universitaria e post-universitaria. La causa è a mio avviso da rintracciarsi in una radicale ridefinizione della dicotomia tra materie letterarie e materie scientifiche, ridefinizione che sta avvenendo, e che dunque non è facile ancora analizzare e comprendere appieno. È chiaro, tuttavia, che discipline scientifiche e humanities saranno sempre meno contrapposte e anzi andranno sempre più intrecciandosi in un futuro che ci prospetta lo sviluppo sempre maggiore di una società della conoscenza.\nA chiunque operi nel settore della cultura è ormai nota la necessità di familiarizzarsi con linguaggi, contenitori e mezzi di comunicazione sempre più avanzati, che presuppongono conoscenze sempre più tecniche e specifiche. I numerosissimi blogger freelance che si occupano di informazione culturale, i social media manager delle più varie istituzioni culturali, gli editori digitali, i numerosi altri profili professionali emergenti dalla rivoluzione digitale in atto, tutti sono venuti in contatto, solo per fare alcuni esempi, con la marcatura SEO, con gli hashtag, i metadati, tutto ciò che consente di comunicare cultura attraverso il web 2.0. E, d’altronde, la comunicazione della cultura sta assumendo un ruolo sempre più importante all’interno del mondo digitale.\nL’avvento della rivoluzione digitale ha avuto e sta avendo infatti un impatto enorme sulla nostra vita quotidiana, sui nostri modi di informarci, di comunicare, di affrontare i problemi. Le tecnologie digitali sono state definite da Douglas Engelbart, inventore del mouse, «molto più significative dell’invenzione della scrittura o addirittura della stampa»; anche non condividendo la portata eccessiva di tale affermazione, non si può ormai negare che esse stiano contribuendo, al pari di altre grandi invenzioni passate e presenti, a mutare il corso della storia, plasmando nuovi modelli di comportamento e nuove strutture sociali, cambiando la realtà in cui viviamo e il modo in cui ci rapportiamo ad essa.\nNell’intraprendere una riflessione sul rapporto tra cultura – e nella fattispecie su editoria –, e mondo digitale vorrei prendere le mosse da un libro che da sempre amo citare perché è una guida preziosa per la comprensione del tempo che stiamo vivendo: mi riferisco alle Lezioni americane di Italo Calvino, dove appaiono quasi profetiche, in particolare, le parole che l’autore dedica all’idea di «rapidità», non appena pensiamo all’impatto che l’immediatezza consentita dalle tecnologie digitali ha in tutte le nostre attività quotidiane e soprattutto – per quello che ora maggiormente importa – su alcuni dei nostri modi di rapportarci alla cultura.\nBasti pensare, ad esempio, a come si sono trasformati le modalità di accesso ai libri e l’atto stesso del leggere: le nuove tecnologie ci mettono a disposizione, dovunque e in qualsiasi momento, un numero sterminato di libri, un numero che possiamo considerare di fatto infinito se rapportato alla durata limitata della nostra esistenza. Ed è un patrimonio accessibile in qualsiasi luogo e in qualsiasi condizione: in viaggio, durante gli spostamenti urbani, sul luogo di lavoro, nei tanti momenti di pausa e di attesa. Quanto e come questa disponibilità immediata di un numero enorme di testi, coniugata all’attitudine di usufruirne in una modalità che definirei quasi “mordi e fuggi”, influisca sulla nostra capacità di fissare e organizzare le nostre conoscenze, è una questione particolarmente cogente.\nParallela ad essa, c’è la lezione della «visibilità»: altra parola-chiave delle Lezioni americane che mi sembra cogliere un aspetto cruciale della contemporaneità. Calvino si chiede: «quale sarà il futuro dell’immaginazione individuale in quella che si usa chiamare la “civiltà dell’immagine”? Il potere di evocare immagini in assenza continuerà a svilupparsi in un’umanità sempre più inondata dal diluvio delle immagini prefabbricate?»; e, poco più avanti, denuncia «il pericolo che stiamo correndo di perdere una facoltà umana fondamentale: il potere di mettere a fuoco visioni a occhi chiusi, di far scaturire colori e forme dall’allineamento di caratteri alfabetici neri su una pagina bianca, di pensare per immagini». Sono parole scritte, evidentemente, molti anni prima della diffusione mondiale di Internet e della conseguente moltiplicazione esponenziale di quel flusso ininterrotto e onnipervasivo delle immagini, che Calvino definiva già allora come un vero e proprio «diluvio».\nSi era da tempo affermata, all’epoca in cui egli scriveva, quella «civiltà delle immagini» che già dalla metà del secolo scorso aveva visto l’umanità dei Paesi occidentali investita da un flusso continuo di immagini di ogni genere e che tanti intellettuali, filosofi, sociologi – dal Vance Packard dei Persuasori occulti alla Scuola di Francoforte, fino alla «cattiva maestra televisione» di Karl Popper – avevano denunciato nei suoi aspetti deteriori. Oggi, tuttavia, questo processo è giunto a uno stadio successivo, dal momento che la Rete ci mette a disposizione in modo immediato e gratuito una quantità incalcolabile di immagini, con la possibilità di visualizzare istantaneamente qualsiasi oggetto, monumento, luogo, personaggio – vero o immaginario – che abbiamo il desiderio di vedere.\nOccorre essere consapevoli che la differenza non è semplicemente quantitativa, perché oggi non siamo più soltanto spettatori passivi di questa enorme quantità di immagini: una condizione che esponeva ed espone già di per sé al rischio, da un lato, di un isterilirsi della capacità di immaginazione individuale, e dall’altro – nelle letture più ‘apocalittiche’ – a quello di un controllo o comunque di un condizionamento ‘dall’alto’ delle idee e dei comportamenti da parte di più o meno concreti poteri di vario genere, sulla scia delle distopie huxleyana e orwelliana.\nOggi non si tratta più soltanto di questo, perché la possibilità di accedere di nostra iniziativa pressoché a qualsiasi immagine abbiamo la necessità o il desiderio di vedere, espone a rischi di tipo diverso, a cominciare da quello rappresentato da una conoscenza fai-da-te che si illude, questa volta ‘dal basso’, di poter fare a meno di qualsiasi confronto con le opinioni informate e competenti, così come di qualsiasi riscontro con quelli che sono, molto banalmente, i dati di fatto; e che di conseguenza rischia di dare origine a un caos incontrollato nel quale non è più possibile distinguere il vero dal falso, ciò che è attendibile da ciò che è frutto di fantasia o di malafede, ciò che è documentato da ciò che è soltanto immaginato o persino inventato.\nIn che modo occorre rispondere – ci si potrà e dovrà chiedere – a questi e a siffatti rischi oggettivamente impliciti nella vertiginosa diffusione dei media digitali, ai quali d’altra parte sarebbe anacronistico e irragionevole rinunciare alla luce dei molti e indiscutibili vantaggi che essi apportano alle nostre vite? La giusta risposta non può che venire dal ruolo della cultura, intesa come conoscenza rigorosamente scientifica e come riflessione critica. Un ruolo che mette al centro delle nostre riflessioni il libro, e seguendo Hans Blumenberg, il mondo che conosciamo come metaforico del libro. Un mondo che per secoli abbiamo conosciuto e abbiamo saputo leggere – come dei decifratori, lettori attenti – proprio come fosse un libro.\nE cruciale diviene allora il ruolo delle università, dei centri di ricerca, degli istituti culturali e delle case editrici: perché la diffusione del sapere non può fare a meno di quella indispensabile funzione di filtro e certificazione delle nozioni e della loro interpretazione che è affidata da un lato e innanzitutto alla comunità scientifica, ma dall’altro – in misura non meno rilevante – all’editoria, che alla prima si affida per la realizzazione e il controllo dei contenuti, ma in assenza della quale il patrimonio di conoscenze e di saperi che essa produce non avrebbe modo di essere comunicato a un pubblico più ampio di quello dei soli addetti ai lavori.\nL’Istituto della Enciclopedia Italiana, che ha celebrato nel 2015 i suoi novant’anni di attività, ha sempre seguito con attenzione l’evoluzione delle tecniche editoriali, dei supporti e dei media digitali nel corso della sua attività: percorso già avviato con la produzione di cd e dvd allegati ai tradizionali prodotti cartacei, e proseguito con lo sviluppo del portale Treccani.it, che sempre più sta diventando uno dei fulcri dell’attività editoriale dell’Istituto.\nUn’attività che, essa stessa, è stata interessata da mutamenti rapidi e forieri di conseguenze inimmaginabili fino a pochi anni fa. Nel corso della mia ormai più che ventennale esperienza all’interno della Treccani, infatti, ho avuto modo di seguire da vicino la vera e propria ‘rivoluzione’ che ha investito il mondo dell’editoria, e che ha spesso stravolto persino il nostro modo tradizionale di ‘fare’ i libri, ovvero le tecniche, le metodologie di ricerca, i canali di promozione, mentre l’avvento di un nuovo sistema di reperire informazioni – la Rete, naturalmente – ha progressivamente trasformato l’intera missione dell’Istituto.\nPer comprendere la portata reale di queste trasformazioni occorre, però, partire dall’inizio. Fondato nel 1925, l’Istituto si proponeva di costruire, tramite la realizzazione dell’Enciclopedia Italiana di Scienze, Lettere ed Arti, un’opera editoriale che doveva contribuire in modo determinante alla crescita culturale italiana («la maggior prova intellettuale dell’Italia nuova», come scrisse Treccani): un lavoro che, attraverso il contributo dei maggiori studiosi italiani e internazionali – da Giovanni Gentile a Enrico Fermi, da Filippo Tommaso Marinetti a David Ben Gurion, da Rita Levi-Montalcini a Claude Lévi-Strauss, solo per citarne alcuni – è proseguito ininterrotto per quasi un secolo, tanto che proprio lo scorso anno si è pubblicata la nona Appendice dell’Enciclopedia.\nA ripercorrere questa storia e a narrarla al pubblico, la Treccani ha dedicato nel 2015 molte energie, con una nutrita serie di eventi e iniziative culturali, editoriali e multimediali, quali la mostra Treccani 1925-2015. La cultura degli Italiani, il volume Treccani. Novanta anni di cultura italiana 1925-2015 e le 90 parole pubblicate sul portale Treccani.it, scelte per rappresentare ognuno degli anni di vita della Treccani, da cruciverba del 1925 a tinder del 2014, iniziativa che ha riscosso un notevole successo sul web e sui social network.\nSe l’obiettivo di contribuire alla stabilizzazione e alla divulgazione della conoscenza in Italia è rimasto immutato nel corso di una storia che si avvia ormai a divenire secolare, sono mutate invece, necessariamente, le strategie. La sfida del digitale, e in particolare il confronto con i modelli wiki, ci ha infatti condotto a compiere una scelta che per certi versi reputo coraggiosa: quella di mettere a disposizione su Internet il ricchissimo patrimonio informativo costituito dalla banca dati dell’Istituto.\nÈ ormai impensabile, oggi, che qualcuno – dovendo ricercare rapidamente le informazioni essenziali su un dato argomento – non si rivolga agli strumenti offerti dalla Rete: sono convinto che il ruolo di un’istituzione come la Treccani sia proprio quello di proporre un’offerta di contenuti dotati della stessa esaustività e facilità di consultazione che caratterizzano le più note enciclopedie online a contenuto aperto, ma che ad esse affianchi la garanzia della certificazione scientifica data dall’autorialità delle voci e dal complesso sistema di controllo e verifica dei dati che, fin dalle origini, costituisce il metodo di lavoro caratteristico dell’Istituto, fornendo così un’alternativa autorevole ai contenuti generati dagli stessi utenti, spesso soggetti a errori, imprecisioni, ai cosiddetti ‘vandalismi’ – cioè all’inserimento di errori o falsi nelle voci enciclopediche –, e comunque non organizzati in un coerente sistema di conoscenze.\nStabilendo, poi, una distinzione tra il patrimonio delle informazioni enciclopediche e quello dell’approfondimento critico, si è scelto di riservare a quest’ultimo i tradizionali prodotti editoriali cartacei, che sono sempre più strumenti di riflessione e di studio, nei quali può trovare posto quella rigorosa manifestazione del pensiero, lungamente elaborata e ponderata, che non ha modo di esprimersi nei modi e nelle forme consentite dalla Rete.\nTutto ciò, ovviamente, con la primaria preoccupazione di non disperdere i saperi accumulati nel corso della storia dell’Istituto: in primo luogo i saperi materiali, l’artigianalità e la cura che contraddistinguono le opere Treccani, come nel caso dei volumi d’arte e dei facsimili di antichi codici, ma anche il patrimonio delle pratiche editoriali e dell’attentissima cura redazionale delle opere. Opere che rilanciano con forza la dimensione materiale e artigianale del libro, della sua bellezza di artefatto di pregio, del piacere di sfogliare le pagine, di godere della qualità della stampa, delle immagini, delle legature, insomma di tutti quegli aspetti che, tuttora, distinguono il libro dal suo ‘rivale’ digitale, ovvero l’e-book.\nSottolineo che ho usato la parola ‘rivale’ con intento in un certo senso provocatorio, perché sono invece convinto che il proseguire su una contrapposizione sterile tra supporti tradizionali e supporti di nuova generazione sia quanto meno inutile, se non dannoso; è infatti, in primo luogo, evidente come l’idea di una scrittura dinamica, ‘aumentata’, abbia già manifestato numerosi antecedenti ben prima della rivoluzione digitale: esempi tra i più noti ne sono Tristram Shandy e Il nome della rosa, come opportunamente sottolineato da Emma Giammattei, che è risalita ancora più indietro nella storia paragonando al rapporto tra libro cartaceo e libro digitale il paradigma umanistico che permise di riscoprire e rimettere in circolazione dei testi antichi attraverso una tecnica nuova, quella appunto della stampa a caratteri mobili; un processo che portò ad un aumento esponenziale dell’accessibilità della conoscenza, almeno per la realtà del XV e XVI secolo.\n«La rivoluzione postumanistica – scrive Emma Giammattei – oggi continua quel processo su scala planetaria, rispetto all’Europa dei dotti, ma secondo il medesimo duplice orientamento: della ricerca come avventura e della organizzazione-controllo dei dati ottenuti», secondo il modello enciclopedico di «un sapere aperto e sempre in formazione». «Il coesistere tra la sequenza del voltare pagina e lo scorrere dei caratteri sullo schermo, per scivolamento, è in tal senso produttivo, e destinato forse a durare ancora qualche secolo», conclude Giammattei, e non posso che condividere in pieno l’assunto, poiché mi pare ormai già evidente che le due tipologie, cartacea e digitale, possono assumere – e in parte hanno già iniziato ad assumere – un ruolo complementare nella missione di diffondere e incrementare, specie tra i più giovani, l’attitudine alla lettura, allo studio, alla ricerca.\nUna missione che l’Istituto continua a portare avanti mantenendosi fedele al suo scopo originario di fornire a tutti un accesso immediato e allo stesso tempo certificato al sapere, e tuttavia adattandosi al mutare dei tempi e delle tecnologie, ovvero istituendo un nesso reale e non solo teorico fra tradizione e innovazione.\nIn un’epoca caratterizzata da un flusso continuo e indiscriminato di notizie, immagini, informazioni e interpretazioni, il principale compito del sapere enciclopedico è proprio, a mio avviso, quello di fornire al vastissimo pubblico degli utenti di Internet alcuni indispensabili strumenti di orientamento che consentano loro di usufruire con consapevolezza e senso critico di queste nuove realtà e di saper distinguere, nella miriade di informazioni presenti in Rete, ciò che merita di essere conosciuto e preservato; impedendo, allo stesso tempo, che l’incessante succedersi di notizie e di stimoli sempre nuovi e sempre diversi dal quale siamo quotidianamente investiti finisca, prima o poi, per farci perdere il contatto con la dimensione del passato e della storia, che è fondamento non soltanto della nostra cultura, ma anche della nostra identità di individui e di comunità.\nLe nuove tecnologie, con il loro veicolare un sapere in molti casi caotico e frammentario, non possono e non devono sostituire l’incontro con il libro – cartaceo o digitale che sia, ma un libro, inteso come strumento di accesso privilegiato alla conoscenza di noi stessi e del mondo, anzi dei molti mondi che la facoltà immaginativa degli scrittori di ogni epoca ci ha fatto conoscere; quell’esperienza celebrata da Calvino nel saggio del 1984 Il libro, i libri, laddove definiva la lettura «un rapporto con noi stessi e non solo col libro, col nostro mondo interiore attraverso il mondo che il libro ci apre».\nL’avvento del digitale sta cambiando ed è destinato a cambiare sempre di più il modo di leggere e quello di pubblicare; ed è un passaggio, si badi, di cui è difficile oggi prefigurare, in prospettiva, le proporzioni: certamente i libri cartacei continueranno ad essere stampati e a circolare, ma è possibile per alcuni che essi finiscano per rappresentare, in futuro, un fenomeno di nicchia; oppure è possibile – e forse a mio avviso più probabile – che le due tipologie di libro siano destinate invece a convivere, un po’ come la radio e la televisione, o come il cinema e la televisione. Il punto decisivo in questo delicato passaggio è costituito, a mio avviso, dal ruolo dell’editore, a cominciare da quella funzione di filtro, di mediazione e di scelta nella quale si sostanziano innanzitutto il compito e la responsabilità di una casa editrice, a maggior ragione in un’epoca nella quale la possibilità per chiunque di pubblicare qualsiasi cosa su internet e la presenza in rete di una quantità enorme di informazioni spesso non controllate e quasi mai criticamente vagliate rende davvero cruciale questa assunzione di responsabilità.\nL’obiettivo deve essere, anche nel passaggio alla pubblicazione su Internet o in forma di e-book, quello di affermarsi con l’autorevolezza e la qualità dei contenuti veicolati. Ed è un obiettivo fondamentale da due differenti punti di vista: da quello della stessa sopravvivenza della professione editoriale, che solo in questo modo può realisticamente restare, per così dire, ‘sul mercato’ e – in definitiva – continuare ad avere senso; e, cosa più importante, da quello della cultura in generale, che in assenza di un serio filtro scientifico ed editoriale corre rischi gravissimi, come ha dimostrato anche una recente inchiesta nella quale un articolo di medicina volutamente privo di fondamento e pieno degli errori più elementari è stato accettato da oltre la metà delle circa 300 riviste scientifiche on-line alle quali era stato proposto.\nÈ qui che si pone dunque il problema della qualità della conoscenza, che può davvero considerarsi tale solo quando le nozioni e i fenomeni sono ricomposti e analizzati nella loro complessità sistemica e il sapere può contare su una certificazione sicura perché autorevole: un compito, questo, che nell’era della ‘democratizzazione dell’informazione’ le istituzioni culturali sono ad ogni livello chiamate ad assolvere. Non si tratta di una sfida alla modernità – il sapere ‘istituzionalizzato’ della comunità degli studiosi contro il sapere ‘diffuso’ promosso dalla Rete –, ma di una sfida della modernità, che impone un ripensamento strategico delle modalità di somministrazione e divulgazione di un sapere critico e certificato, che sfrutti le straordinarie opportunità offerte dalle nuove tecnologie.\nGià nel 1997 la saggista britannica Frances Cairncross, nel suo libro The death of distance, evidenziava come, durante l’era dei più rapidi cambiamenti tecnologici che il mondo avesse mai vissuto, al centro della rivoluzione della comunicazione risiedesse un valore dal quale l’umanità avrebbe tratto beneficio: la diffusione globale della conoscenza.\nPurtroppo siamo ben lungi dal raggiungere un simile obiettivo: tuttavia la progressiva diffusione degli strumenti digitali, insieme al superamento del digital divide – che anche nel nostro Paese limita notevolmente, in base alle diverse aree geografiche, ceti, livelli di cultura, la capacità degli utenti di accedere ai contenuti del web culturale –, può certamente fornire un valido aiuto nel garantire un sapere più condiviso, una consapevolezza e un coinvolgimento sempre maggiore dei cittadini nella vita pubblica e una responsabilizzazione collettiva verso i beni comuni, perché la società dell’informazione sia sempre più una società della conoscenza e della partecipazione.\n•\nIntervento presentato il 20 gennaio 2015 all’inaugurazione del corso di dottorato in Humanities & Technologies dell’Università degli Studi Suor Orsola Benincasa, Napoli, e pubblicato come Nuovi orizzonti per l’editoria nel mondo digitale sul blog dell’autore.\nFotografia: Claudio Comandini, “Codice, forse” - Bologna, dicembre 2011."
  },
  {
    "objectID": "posts/pages/2014-11-08-il-tetto-sopra-berlino.html",
    "href": "posts/pages/2014-11-08-il-tetto-sopra-berlino.html",
    "title": "Il tetto sopra Berlino",
    "section": "",
    "text": "Il Muro, lo schermo, il mercato. Weimar: angosce oscure, luminose speranze. Il Nazismo: la natura come progetto. I Verdi: l’economia informale. Nazisti hippy e nazicomunsti. Nuovo Ordine del Mondo. Erosione degli stati nazionali, imporsi del capitale finanziario, eclisse delle ideologie. Scavare nelle macerie. Sul tetto.\n1. L’equivoco del Muro\nVenticinque anni fa, un mio conoscente berlinese fu informato dell’apertura del Muro dalla televisione e, avendo bevuto un po’, inizialmente pensò fosse un film. Da parte sua, anche Robert Darnton, storico americano dell’illuminismo e della rivoluzione francese, avvezzo ad indagare nei bassifondi di una cultura spesso considerata soltanto dalle vette, trovandosi a Berlino nei giorni intorno al 9 novembre 1989, considera la caduta del Muro come «un colossale equivoco, un evento letteralmente creato dai mass-media» (Berlin Journal 1989-1990, 1991). Potrebbe quindi capovolgersi l’assunto di Goodbye Lenin (2003) di Wolfgang Becker ed essere così l’occidente capitalista a raccontarsi menzogne per credere alla vittoria del mercato, incapace di sopportare la possibilità della sconfitta.\nQuesto il fatto. Il giorno 8 novembre, il capo della direzione berlinese del partito Günther Shabowsky dichiara ai media occidentali, dietro una domanda del giornalista italiano Riccardo Herman, che tutti i cittadini possono lasciare il territorio, senza troppe formalità e «immediatamente». Il comunicato sarebbe dovuto restare secretato fino al mattino successivo; in realtà, Shabowsky era ufficialmente in vacanza e non sapeva bene cosa dire. Tanto lui quanto Gorbaciov rimangono così sotto le macerie di una politica sfuggita completamente di mano, laddove le parole pronunciate di fronte alle telecamere assumono immediato valore di legge.\nAi tempi delle divisioni Est e Ovest, il Muro rappresentava lo specchio sul quale una concezione politica si definiva nell’esclusione del suo opposto, che continuava ad esserne una condizione d’esistenza. Quel che può accadere quando una sola opzione risulta praticabile, lo hanno scoperto tutti di fronte allo schermo televisivo: infatti, è proprio questo schermo il nuovo Muro sul quale si svolge il processo di rappresentazione con cui il potere si costituisce, sostituendo alla realtà un’immagine conforme agli steccati che si intendono stabilire. Come i muri, gli schermi chiudono nei recinti che circoscrivono. Per superare recinti e schermi, occorre, dopo i muri, demolire anche i tetti: demistificare, oltre alle definizioni, anche le giustificazioni di un’ideologia.\nIl vecchio muro sovietico è ormai demolito, lasciando alcuni frammenti nell’arredo urbano della metropoli permettendo l’unificazione di due nuclei distinti per istituzioni e funzionalità. Possiamo però sollevare i rottami del Muro da ogni bidimensionalità e metterli in una prospettiva che restituisca loro una storia.\n2. Tramonti infiniti\nRompere il consenso strisciante obbligato e luoghi sin troppo comuni permette di individuare le fratture interne di una narrazione a lungo onnipresente ed estremamente riduttiva per la quale gli eventi sono andati incontro ad una condizione di stabilità e così trovare compimento. Tuttavia, la cultura universale dei consumi, pur tendendo ad una piatta omogeneità, ha moltiplicato le disparità: le pretese della sua narrazione sono ormai destituite. Le fratture possono essere ritrovate nello stesso Muro, da attraversare nelle ombre ancora esistenti così come nelle divisioni che lo precedettero. Soprattutto, occorre riabilitare il ruolo di una storia di lungo periodo la cui influenza sorpassa inevitabilmente ogni superstizione del presente.\nUna ricostruzione di alcuni passaggi decisivi per comprendere l’enorme rimosso che, prima e dopo la seconda guerra mondiale, è rappresentato dalla Germania, è formulata dal giornalista e germanista Nestore Di Meola in Berlino. Quel Muro c’è ancora (2003). Il testo ricostruisce questioni decisive e sottovalutate, evidenziando anche la vastità dell’influenza della contrapposizione tra Kultur come “vita dell’anima” e Zivilisation come “cimitero dello spirito” che, sviluppandosi dal pensiero di Kant, attraversa la Repubblica di Weimar per arrivare al movimento dei Verdi, mantenendo l’aspetto tipico della cultura tedesca di porsi come Sonderweg, “via speciale” rispetto all’Occidente.\nLa Zivilization trova un interprete esemplare in Spengler (Der Untergang des Abenlandes, 1918-1923), che denuncia sintomi di decadimento si direbbe ormai incancreniti: autonomia dell’economia dalla politica, pervertirsi della tecnica a bruta strumentalità, concentrazione della vita globale in poche metropoli. La visione di Spengler, spesso fraintesa, non è pessimista, la decadenza non rappresenta affatto la scusa per stucchevoli recriminazioni e rappresenta piuttosto un destino da assumere. Le sue periodizzazioni sono originali quanto rigorose: a strutturare le modalità cognitive e percettive proprie ad ogni epoca sono le forme matematiche. Il suo lavoro, come tutta la produzione culturale della repubblica di Weimar sembra parlarci da un futuro ancora impossibile.\nI progetti di riscatto dell’espressionismo sono intrisi di oscure angosce e luminose speranza di risveglio. A Weimar operano anche gli “architetti della natura” che non si riconoscono nelle tendenze di Walter Gropius e nella Bauhaus. L’animazione prospettica del villaggio è avanzata da architetti come Joachim Glassel (Berlino), Otto Frei (Stoccarda), Gernot Minke (Kassel), che oppongono alla macchina-abitazione (Wohnungsmaschine) tipica dell’innaturale e alienante metropoli una casa-natura espressione di un modo di costruire conforme ai principi naturali (Naturliche Bauen). Il villaggio utopico si contrappone alla decadente metropoli nell’osservatorio-laboratorio di studi astrofisici costruito da Erich Mendelsohn a Postdam nel 1920, detto poi Torre di Einstein.\nNel cinema, Fritz Lang ammonisce con Metropolis (1922) rispetto ai rischi della moderna società di massa; il film è tratto da un romanzo scritto cinque anni prima dalla moglie Thea Von Harbou, la quale in seguito aderisce al nazismo. Alla sua prima a Berlino  il film, costato 5 milioni di marchi, è accolto piuttosto freddamente. Nessun montaggio dell’opera è mai stata considerato come definitivo.\n3. Politiche della natura\nIl nazismo concepisce la natura come un’architettura in base alla quale riplasmare la stessa natura umana. L’impulso di questo progetto è tratto dal concetto tardo-romantico di Landshaft (paesaggio), la cui mitologia agisce sugli stati profondi dell’emotività popolare (George L. Mosse, Intellectual origins of the Third Reich, 1964). Dopo la guerra, a rispondere alla fascinazione per la natura tipica della cultura tedesca, alimentando però il sogno di un comune progetto di pace tra i popoli, sono i Verdi, distinguendosi tra fondamentalisti movimentisti (Fondi) e realisti disponibili al confronto istituzionale (Realos). Utopia e culto del passato sono associati nell’idea di riconquistare il perduto stato di natura, proponendo il ritorno romantico alle antiche forme di vita e lavoro, nelle quali cerca il proprio riscatto l’angoscia per il futuro (Zukunfsangst).\nI Verdi interpretano la sfiducia verso il progresso e le ansie millenaristiche reinterpretando le lotte della passione protestante contro la ragione scolastica. Gli strumenti operativi sono: la pratica delle Kommunen, in grado di superare l’alienazione dell’organizzazione industriale; l’economia alternativa e informale concepita quale “regno della libertà” ostile al “regno della necessità” di quella tradizionale e formale; la diffidenza verso potere e pubblici uffici, il cui verticismo arresterebbe la spontaneità della base portando inesorabilmente verso l’ingiustizia.\nCosa resta oggi di quei sogni? Nel 2009, una setta esoterica di neonazisti hippy ha occupato con più di 300 persone il castello di Krampfberg, vicino Palttenberg, tra Berlino e Amburgo, proclamando la rinascita del Reich, contestando la presunta democraticità della Bundesrepublick con l’accusa di essere solo un centro d’affari, riferendosi così a pratiche quali l’utilizzo di energie alternative, le coltivazioni organiche, il rifiuto del denaro. Il riferimento principale è Jo Conrad, che unisce l’idea del “peace & love” con l’antisemitismo e proclama una sorta di occultismo neognostico ossessionato dalla presenza di Satana.\nDai tempi dello gnostico Saturnino in poi, forme di dualismo che stigmatizzano gli Ebrei non rappresentano affatto una novità, mentre sono oggi molto diffuse le prese di posizioni alternative che pretendono di passare esclusivamente per il tubo digerente. Soluzioni apparentemente radicali sono di fatto ingenue, non indagano i presupposti delle teorie che sostengono.\nQual è l’antecedente di questi connubi? I comunisti del KPD e i nazisti del NSDAP si allearono nel novembre 1932 contro la repubblica di Weimar nello sciopero dei lavoratori dei trasporti indetto a Berlino, che registrò 4 morti, 47 feriti e 583 arresti.  La manifestazione accompagna le ultime elezioni democratiche prima dell’ascesa di Hitler a luglio, con una maggioranza rosso-bruna (Klaus Rainer Röhl, _Die letzten Tage der Republik von Weimar, _2008). Un’alleanza nazi-comunista torna come realtà internazionale con i patti Hitler-Stalin del 1939, ad ogni modo rapporti tra stati e non tra ideologie, e del resto nessuno si preoccupò di fermare l’avanzata nazista, se non quando fu ormai troppo tardi.\nGli eventi della storia vanno contestualizzati. Nazismo e comunismo non sono mai stati uguali, le loro visioni rispetto a nazionalismo e internazionalismo sono incompatibili, come peraltro era già evidente tanto nel 1933 quanto nel 1945. Pertanto, il ritornello della loro assoluta identità ripetuto dai liberal compiaciuti mentre il Muro cadeva è stonato e falso.\nL’anno successivo alla caduta del Muro e della contrapposizione tra blocchi, la guerra del Golfo battezza il Nuovo Ordine Mondiale. L’evento toglie terreno tanto a comunisti quanto a fascisti, ad anarchici come ad ambientalisti, in un modo così silenzioso ed efficace che in tanti nemmeno se n’accorgono. I più furbi si adattano, pur se costretti a continui e  vorticosi cambi di schieramento e vestito; gli altri, iniziano ad associare all’odio del sistema l’odio di sé e così entrare nella sindrome del fallimento. Si apre lo spazio di una dimensione nella quale ancora fatichiamo ad orientarci.\n4. Cantando sul tetto\nCon la caduta del Muro proseguono tre processi cruciali delle società capitalistiche avanzate: l’erosione degli stati nazionali, l’imporsi del capitale finanziario, l’eclisse delle ideologie.\nI mercati finanziari si espandono anche dove il capitale era statalizzato fagocitandone le forme. Le ideologie conoscono un movimento d’occultamento e proiezione. Le relazioni tra informazione, economia e guerra cambiano strutturalmente. La costituzione dell’opinione pubblica e l’indirizzo dei consumi diventano la prima linea d’attacco delle guerre, l’informazione si estende sulla rete telematica planetaria affermando gli interessi dell’alta finanza e del complesso militare-industriale. Gli apparati istituzionali esercitano controllo e condizionamento sui comportamenti individuali e collettivi.\nLe proteste basate sulla semplice recriminazione non permettono di comprendere fino a che punto hanno inciso i cambiamenti comportati dalla globalizzazione. La polemica antiborghese che accomunava le opposizioni classiche è stata destituita da un movimento storico che ha fatto seguire ad una “cetomedizzazione” generale una proletarizzazione collettiva. In questo punto morto della crescita, dove la semplice conservazione del benessere è diventata altamente problematica, la storica alleanza tra borghesia e capitale si è infranta. Alcune macerie del Muro hanno ancora  piena consistenza.\nLe strutture ideologiche del mercato sono assorbite in una realtà che abbassa ruolo e dignità dell’uomo ad un livello puramente strumentale: questo rischio delle società capitalistiche avanzate è segnalato da Marcuse in One-dimensional man (1964), che rilancia per i tempi a venire la denuncia di Hölderlin della lacerazione e dell’appiattimento umani. Infatti, coinvolto «nel flusso irresistibile dell’industria del divertimento e dell’informazione», l’uomo si conforma nei pensieri e nei comportamenti ad una «falsa coscienza che è immune dalla propria falsità». Marcuse è d’origine berlinese ma insegna negli USA; in molti gli danno ragione, ma non basta questo a darci un mondo migliore.\nConseguenze analoghe sono elaborate da Debord assimilando la dialettica hegeliana nell’analisi de La société du spectacle (1967): «nel mondo totalmente capovolto (…) il falso è un momento del vero». Lo spettacolo in cui si compone la società contemporanea dipende dalla «realizzazione tecnica» della _«debolezza» _del pensiero filosofico, dominato dalla scissione tra soggetto e oggetto, dalle categorie basate sul senso della vista, dall’incessante dispiegamento della razionalità tecnica. La realtà vissuta è ridotta alla sua semplice rappresentazione. I ragazzotti del sessantotto prendono una strada diversa rispetto a quanto indicato da un severo maestro quale Debord. In molti si convertono al marketing, e gli sembra perfettamente normale.\nIl mercato afferma la morte dell’ideologia, ma ne assume i caratteri: l’ideologia, è Marx a dirlo, è un «sapere parziale» _che pretende di imporsi ad una totalità di cui però non sa fornire ragioni. Sostengono Deleuze e Guattari (_Sur capitalisme et desir, 1973) che il desiderio è il motore dell’ideologia e questa entra nell’economia attraverso l’organizzazione del potere. I veri problemi sono quelli che riguardano pianificazioni strutturali e criteri di selezione, ma la lotta politica si accanisce in una disputa para-ideologica del tutto dispersiva. E al contempo, l’ideologia dominante arriva a configurarsi, contro le intenzioni dei due pensatori, come un ricorsivo e autoreferenziale «desiderio del desiderio», una specie di loop interminabile e inconcluso che alimenta di continuo frustrazione e repressione.\nI decenni procedono con l’effervescenza d’un aperitivo, ostentando la compiaciuta superficialità di una splendida incoscienza. Infine, il Muro che definiva gli equilibri della guerra fredda crolla. La gara a proclamare quanto il capitalismo abbia sempre avuto ragione è aperta, ma alla fine la posta in palio è davvero bassa.\nL’appiattimento dell’esistenza al livello dei consumi individuali e dell’egoismo spiccio era già stato evidenziato ed esecrato da Nietzsche come definitiva «vittoria degli schiavi». Fukuyama (The end of History and the Last Man, 1992) lo cita furtivamente e soltanto per fraintenderlo e saluta come fine della storia il crollo della cortina di ferro, segno dell’esaurimento dei conflitti di classe; l’ultimo uomo sarebbe addirittura il trionfo definitivo dell’economia capitalista, pioniere di un’era di «riconoscimenti universali». Il pensiero unico proclama la spoliticizzazione dell’economia per imporre l’egemonia ideologica del mercato. Successivamente, il filosofo americano avrà modo di rivedere tutto questo fervore, mettendo in guardia dalle instabilità. Tuttavia, l’informazione non gli concederà più altrettanto spazio.\nOra siamo qui, ovunque siano il qui e l’ora. Macchine imperfette di desideri spettacolari e unidimensionali spinti alla massima entropia. La storia, nonostante tutto, continua. Possiamo leggere alla luce dei sogni di ieri gli incubi del nostro mondo bizzarro, dove l’anarchia è al potere ma capricciosamente dalla parte del capitale. Possiamo anche fare scoperte che rischiano di non piacere a qualche nostalgico travestito da progressista. La battaglia per i diritti gay è diventata strumento di conservazione del potere, il solare è più inquinante di altre fonti energetiche, demolire l’istruzione pubblica ha fatto il gioco della pubblicità. Piaccia o meno, così vanno le cose. Lo spettacolo va avanti.\nCercando di comprendere le ragioni di una data e di un luogo, nel mio brano Berlin 1989 affermo, ripetendolo in loop, che con il dominio del mercato «le cose andranno meglio»: certo, «tutto più facile», ma soltanto se non si vuole vederne la complessità e non sostenerne le conseguenze, continuando ad essere «costretti a vincere/ per morire». Una volta, suonai questo brano sopra un tetto.\n•\nFotografia: Claudio Comandini: “Camminare sul cielo” – Berlino, gennaio 2006"
  },
  {
    "objectID": "posts/pages/2012-05-09-ballate-e-danze-dal-basso-impero.html",
    "href": "posts/pages/2012-05-09-ballate-e-danze-dal-basso-impero.html",
    "title": "Ballate e danze dal Basso Impero",
    "section": "",
    "text": "Una lettera dai tempi del conflitto generalizzato. Ritratto affettuoso di una ragazza futile. Cronache di ieri e di oggi. Note di diario. Sogni. Dal romanzo “Basso Impero”.\n\n25 APRILE 1994\nIeri, notte. Sogno: è un altro giorno. Sono di fronte al Parlamento e scopro che ho perso le elezioni. Bombo, svagato più del solito, si reca a Montecitorio in virtù di deputato, e sento per me doveroso assistere alle discussioni: parlo con lui proprio di questo mio senso del dovere, e lui annuisce muovendo il testone, non so mica se mi ascolta però. Intanto nel Transatlantico è tutta una festa, con costumi sgargianti mossi in giochi e danze, e c’è un Cavaliere di Plastica che disputa un torneo con Paperino. Esco e ci intratteniamo a parlare con Craxi, assiso su di un trono in mezzo alla piazza; quando intendo affrontare l’argomento della sua perseguibilità giudiziaria, ha un moto di stizza. Incontro Ferrara, che dice di avere da fare e va al bar a mangiare tramezzini di pietre preziose. Nella 127 dell’ingegner Persichelli, compagno di scuola e di niente, passando sulla sopraelevata dei venti si discute della necessità di raccogliere le forze e fare una lista. Chiedo in sezione la tessera del partito, per ottenere la quale bisogna fare un versamento alla Barilla, lo sponsor della Roma.\nI sogni hanno forme dense come pietre, e aperti gli occhi ci troviamo di fronte un pensiero un po’ meno rarefatto del sogno, un po’ più denso della fiction: la realtà, l’inganno più fitto, da reinventare daccapo. Da sognare di nuovo, forse. E si coagula l’uovo del mondo che si sgretola.\nE siamo alle prese con le solite piccole storie, come dire, da basso impero. Per farla breve, così va: la politica assimila il gioco d’azzardo della finanza, l’informazione i ritmi sgangherati della telenovela, e non sai dove cominci una e finisca l’altra, assimilate a una pubblicità priva di prodotto. I nemici si alleano per dettarsi condizioni, gli alleati si scornano per ottenerle, vince il peggiore e ci attacchiamo al meno peggio. Se questa è la democrazia, sarebbe forse logico e opportuno seppellire definitivamente ogni inutile speranza e ogni velleità di partecipazione. A me non interessa lottare contro i mulini a vento, ma non capisco nemmeno quelli che li rincorrono, e comunque sarebbe più giusto prendere le armi contro un mare di guai, e contrastandoli, por fine ad essi, piuttosto che gettarcisi di continuo.\nIntanto tu sei altrove. Potrei dirti che hai fatto bene a partire di nuovo, ma già lo sai. Laggiù dove sei chissà le risate a vedere da chi è rappresentato ’sto cazzo di paese. Del resto le parabole del potere riescono a chiarirsi solo nel tratto discendente: quello dell’incaprettatamento, non necessariamente ad una pompa di benzina. Intanto che aspetto, evito di farmi coinvolgere. Nulla di ciò che è perso torna più, ma è utile sopravvivere, non subire ricatti nella propria vita oltre a quelli a cui tutti siamo costretti; per quanto riguarda mettere a posto le cose, forse non basterebbero né la fine del mondo, né altri innumerevoli massacri di massa.\nOggi c’è pure la manifestazione. Quella grande. Cinquant’anni sono troppi per rimpiangere o per festeggiare la speranza e l’illusione: dovremmo pensare piuttosto a quanto istituzioni e funzionari di questo paese hanno mantenuto elementi e caratteri più-che-fascista, anche mentre si straparlava di retorico anti-fascismo e si imbrattavano importantissimi pezzi di carta come la Costituzione, che dovrebbe essere uno strumento operativo e non un feticcio. Ma di questi tempi ogni mito è menzogna, niente più dell’ennesima solenne celebrazione del vuoto. Come i Mondiali di calcio. Sai che palle, pure l’imbarazzo del tifo, per chi lo fa, per favorire i profitti di ricchi ignoranti e dei loro padroni ladroni, che è gente che farebbero meglio a prendersi a calci in culo da sola. Speriamo di perdere di brutto, o al primo turno o alla finale, magari ai rigori. Shock, forse terapeutico, comunque inevitabile. Probabilmente inutile.\nIntanto che in Italia attendiamo un altro ridicolo miracolo, pronti dopo una breve illusione a sporcarsi di nuovo le mani, Inghilterra e America gettano il resto del mondo nella loro rovina, in Russia stanno peggio di quando stavano male, gli Slavi del sud sono dilaniati da privatizzazioni e guerra, il Ruanda implode e piovono bombe sulla prima elezione in Sudafrica, Israele continua a seminare morti per le sue bibliche fissazioni, l’Islam preme da ogni granello del suo e del nostro deserto. E altre polveriere si preparano. Il conflitto generalizzato come forma di convivenza. Tutti contro tutti in nome di niente. L’impazzimento locale della maionese globale. L’uovo del mondo alla fase terminale. Altro che nuovo ordine mondiale.\n\n\nGIOIA\n(https://soundcloud.com/claudio_comandini/gioia)\nGioia vuole bene a tutti, e gli sta bene così. Lei è così, rossa così, pienotta cosi. Il suo pomeriggio trascorre fra le immagini della tv i cosmetici e le telefonate. Lei adora Fiorello come una muta che attende da lui la voce, e tutte le canzono le ha imparate da lui. È amica di Ambra, certo, gli batte le mani quando si muove così ben telecomandata, ma non ha il suo stile, non fa la saccente con quella forzata disinvoltura che piace tanto ai frustrati. Questo lo sa. Ma non si cura di capire. Cambia ad ogni notiziario, poi figurati oggi che c’è sta manifestazione, cheppalle. La guarda un po’, ma poi si rompe, e canta le sigle pubblicitarie. E prega che i Take That non si scioglino mai, lei prega che i Take That non si sciogliano mai. Esce un giorno con me e un giorno con te, e dà a tutti quel che gli và. Lei adesso ha quindici anni, e non gliene importa un granché. Si sente grande, sa di essere piccola. Guarda la borgata fuori, non pensa che sia brutta. Tra un po’ esce con Mario, stasera forse farà pace con Lele, magari stasera andrà a ballare. Fuori la pioggia ha smesso, ma può ricominciare, ma non gli importa.\n\n\nCRONACHE DAL BASSO IMPERO\n(https://soundcloud.com/claudio_comandini/cronache-dal-basso-impero)\nCredi davvero che siamo in un’epoca peggiore delle altre, oppure che esista un progresso? Stavo interessandomi alla tarda antichità: alla vita quotidiana durante il basso impero. Ti sembra di sentire le grida di una folla perduta, concentrata in una piazza ricavata dal prosciugamento di una palude, dove la fogna passa a cielo aperto. Nell’ordinarietà del malaffare, la normalità del ladrocinio, in un’epoca di principi del foro bugiardi, di corti piene di puttane. Dove la popolazione è falciata dalle epidemie e dall’ordinaria violenza urbana, il fiume straborda, i rifiuti marciscono per strada, la speculazione edilizia riempie ogni vuoto. Incontrollata l’immigrazione di schiavi delle province, agricoltori senza più terra, che vendono e comprano mogli e figlie alla prostituzione nella suburra perché altro lavoro non c’è. E questi “extracomunitari” sono intrusi pericolosi per gli scaricatori del porto fluviale e i figli di buona famiglia, con cui condividono le stesse sbronze, le stesse chiacchiere, le stesse puttane. Insomma, ritrovo la storia dei nostri giorni. Come se già dai tempi di Roma vivessimo una lunga decadenza. Come se il basso impero non fosse mai finito.\n\n\nIL DIARIO\nTe stesso ed un foglio è specchio di una maschera con cui il vuoto si veste, quando parola è prossima al silenzio. In una di queste pause, nell’intimità del giorni, s’inscrive il diario, l’eterna quotidiana vicenda del ripiegamento di sé su se stessi. Come tutte le opere umane, cosa degna di sospetto.\nTroppo coraggio e onestà esige l’osservazione di se stessi perché la sua espressione scritta non decada in sfogo, compiacimento, commiserazione. In una sorta di negativo fotografico del proprio rapporto con la realtà, come un inventario di scuse sulle proprie mancanze, una giustificazione delle proprie cazzate.\nLa giustificazione, forma di menzogna, è una delle più stupide ma la più continua delle attività mentali; in tale esclusivo universo l’uomo si rinchiude, reagendo meccanicamente a tutto ciò che accade. E anche le costruzione del pensiero e le architetture sintattiche diventano spesso l’ipocrita diario dell’umanità, la scrittura l’inventario delle sue giustificazioni, la cultura lo spoglio dei suoi equivoci.\n\n\nCOME IN UN SOGNO\nhttps://soundcloud.com/claudio_comandini/gioia\nLa televisione è spenta, staccata la spina. Sul muro c’è un calendario senza giorni e vengono gli operai a fare i lavori. Ho le tasche piene di monete. E Serena mi porta un supplì. Con Jimmy Santorini troviamo una bella canna di bambù e la regaliamo al creatore, che la usa per fare il male. Allora gliela togliamo e la regaliamo a un poverello.\nBrani tratti e adattati da: Claudio Comandini, “Basso Impero”, Sovera, Roma 2006, pp. 9-10, 22, _35-36, 40, 48; Registrazioni: Sound Club, Marino, maggio 2007. Fotografia: Claudio Comandini, “Telegonus” – Frascati, maggio 1988."
  },
  {
    "objectID": "posts/pages/2016-01-15-cinque-questioni-su-david-bowie.html",
    "href": "posts/pages/2016-01-15-cinque-questioni-su-david-bowie.html",
    "title": "Cinque questioni su David Bowie",
    "section": "",
    "text": "Fantascienza, società, religione, sessualità e arte nelle canzoni di un grande maestro.\nIn 2001: A Space Odissey di Kubrick un astronauta si perde nello spazio; qualcuno, piuttosto incerto nella carriera e negli affetti, vide la scena e cantò: «Planet earth is blue, and there’s nothing I can do». Forse, pensava che potesse finire così, contemplando un’umanità smarrita nell’ignoto che si ostina a dominare. Successivamente, continuò a cambiare, approfondendo il rapporto con la speculative fiction: fu polvere di stelle a cinque anni dalla fine e quindi ribelle tra i cani di diamante, cadde sulla terra e divenne poi ragazzo spaziale. Ora, ci informa di essere stella: non del pop o del porno, ma Blackstar, stella nera. Potrà mai morire davvero?\nNel 1969 Cygnet Committee, con le parole «I miei amici parlano/ di gloria, sogni non detti, dove tutto è/ Dio e Dio è solo una parola» e «Noi possiamo costringerti a essere libero», critica la svendita di se stesso in cui il movimento hippy, ubriaco di autocelebrazione, era già coinvolto. Nel 1995, No Control delinea la contemporanea profezia di un mondo senza speranza: «Ripiegati nel tuo angolo/ Non rivelare a Dio i tuoi piani/ È tutto corrotto/ Senza controllo.» È il 1980, e alla fine di It’s No Game (pt 1), «annoiato dagli eventi», intima di tacere. Forse, Dio è stanco di noi. E qual è oggi l’alternativa in un mondo che cambiando è diventato sempre più infimo?\nSembra che i vestiti del periodo di checca spaziale fossero cuciti da sua moglie Angela; altre leggende, da lui stesso alimentate, dicevano che l’avesse conosciuta perché andavano con lo stesso ragazzo. Rifiutò però di rappresentare un movimento gay ancora alieno da ogni ipotesi di unioni civili. Più tardi, indossando altri abiti, ammise con rammarico di aver sposato la prima moglie per farle ottenere il permesso di soggiorno, poi biasimò l’amore moderno. Convolato a nozze con la modella sudanese Imam, negò di essere omosessuale e anche bisessuale, pur essendo stato «terribilmente promiscuo». È sempre un buon affare il marketing dell’ambiguità?\nFaceva sempre di testa sua e rifiutava l’opinione degli ignoranti, ma sapeva con chi consigliarsi. Pensava che l’arte non dovesse affatto essere comprensibile a tutti, pur trovando che quanto avessero da dire sulle sue canzoni fosse più interessante delle stesse. In un periodo di fervore nietszcheano, mentre tra una stazione e l’altra strambi e tossici lo adoravano, pensò di candidarsi a primo ministro. Oggi, gli slogan della pubblicità riciclano quelli della contestazione, dilagano dittatura dell’effimero e messianismi da buco nero: una strategia di mimetizzazione e disorientamento, capace di cavalcare con personalità ogni tendenza, può ancora avere efficacia?\nE cos’altro ascoltare?\n•\nFotografia: Claudio Comandini, “Portrait of a star” - Roma, gennaio 2016."
  },
  {
    "objectID": "posts/pages/2017-02-10-animali-uomini-malattia-guarigione.html",
    "href": "posts/pages/2017-02-10-animali-uomini-malattia-guarigione.html",
    "title": "Animali e uomini tra malattia e guarigione",
    "section": "",
    "text": "Teorie varie, vita vera e immagini ideali degli animali dai cinici ai punkabbestia, dal riduzionismo all’animalismo, dai pellerossa al pensiero contemporaneo. \nÈ strano scoprire come gli animali esistano di per sé: constatare quanto la loro vita sia indipendente dalla nostra, noi uomini padroni del creato ed elargitori di nomi. Calandoci in una zona selvatica, possiamo scoprire cervi, tassi e volpi nel pieno della loro eleganza, perfettamente liberi nel loro contesto, poco inclini a sopportare la nostra presenza. In confronto ad essi, potremmo anche sentire noi come bestie strane, chiuse in qualche recinto. E quando ci rivolgiamo ai nostri animali domestici, possiamo addirittura scoprire che a volte ci nascondono qualcosa di indicibile e prezioso, nonostante spesso tendiamo a darli per scontati.\nA guardarli bene, può sembrarci che gli animali in qualche modo un po’ ci somiglino, e che abbiano qualcosa delle persone da noi conosciute, ricordandoci così anche quanto gli uomini siano tra loro differenti.\nEppure, quasi a segnalare che gli animali esistono in un mondo diverso dal quello umano e che entrarci in contatto può essere pericoloso, spesso le malattie prendono i nomi dalle specie animali: aviaria, suina, e altre dal nome irresistibile che ogni tanto sortiscono, mentre anche i controversi vaccini prendono il nome dall’uso di utilizzare il vaiolo bovino per evitare di contrarre quello umano.\nAccade così che una malattia, alterazione morbosa di un organismo, qualcosa la cui denominazione non può essere quella normalmente usata per indicare l’umano stato di salute, prenda il suo nome dagli animali senza chieder loro nemmeno il permesso. E, per quanto riguarda gli esperimenti sugli animali, se eroi della conoscenza quali Galilei e Spinoza se ne sono dimostrati convinti assertori nonché pure un tantino sadici, ai nostri tempi l’apparentemente irrinunciabile riduzionismo continua a propagarne la pratica. E questo spesso accade né per pura e disinteressata speculazione, e nemmeno per il tentativo di sconfiggere malattie, ma piuttosto per produrre futili cosmetici.\nTali aspetti derivano dal fatto che gli animali sono stati largamente esclusi dal nostro universo umano regolato dalla scienza: ciò possiamo osservarlo in due pensatori molto diversi, collocati all’inizio e alla fine della razionalità moderna. Cartesio, che stabilisce le coordinate del nostro mondo di pensiero e materia, considera gli animali come delle semplici macchine senza anima e sentimento, addirittura riducendo i loro versi a semplici «cigolii» (Le passioni dell’anima, 1649)._ Heidegger, che riporta il pensiero all’Essere e lo sottrae ai rigidi calcoli e alle manipolazioni della scientificità, li vede come «poveri di mondo» (_Concetti fondamentali della metafisica, 1929-30), storditi e privi di stupore in quell’ambiente a cui sono rigorosamente consegnati e che caratterizza tutto quanto essi sono.\nLa visione di un’animalità nettamente separata dall’umanità non è però affatto unica o esclusiva. Ci sono stati anche pensatori che hanno considerato gli animali contigui e continui rispetto agli umani, quali esseri compiutamente senzienti o addirittura come modelli di comportamento; questo nell’antica Grecia, ancora oggi largamente vista come ideale, oppure in filosofi sempre decisivi nella loro inattualità, quali Bruno, che ammette tra uomini e animali profonde e sostanziali similitudini, e Leibniz, per i quali tra tutte le unità di coscienza di cui si compone il mondo sussistono soltanto differenze di grado.\nI Cinici, che derivano il loro nome proprio dai cani, nella Grecia antica proponevano uno stile di vita aderente alla natura e refrattario alla civilizzazione, per cui la libertà si compiva proprio nel rifiuto dell’educazione. Non può quindi sorprendere o scandalizzare scoprire nei nostri punkabbesta contemporanei atteggiamenti analoghi, per quanto enormemente lontani dalla sottigliezza di Diogene o Antistene, che comunque avevano, a differenza della maggior parte dei nostri eccentrici vagabondi anti-sistema, in buona considerazione per il sapere.\nUn approfondimento degli argomenti cinici di una certa rilevanza lo propongono gli Stoici che, come ricorda Mario Perniola (Disgusti, 1999), associano l’esigenza di riconciliarsi con la natura a quella del riesame della condizione umana, cercando inoltre di riportare la dimensione logica a quella sensitiva. Zenone infatti elimina nella conoscenza l’opposizione platonica tra intelletto e sensi, e dice che «pensare è sentire». Tuttavia, se vogliamo dare credito al commediografo Menandro, per il quale «tra gli animali i migliori hanno la sorte migliore, tra gli uomini i peggiori hanno miglior fortuna», _occorre ammettere che l’uomo ha qualche problema in più a livello socio-politico e proprio laddove, come aveva già segnalato Aristotele, l’uomo è l’«animale politico»_al cui utile tutto è riconducibile.\nInsomma, se sviluppiamo le implicazioni di tale contesto teorico, sono gli uomini ad essere la malattia: la medicina potrebbe quindi essere rintraccia anche in una forma di sapere capace di superare le affezioni morbose che dividono l’uomo da se stesso e dalla natura.\nIn ambiti culturale diversi, possiamo invece trovare animali e medicina intrinsecamente collegati: infatti, la sapienza sciamanica pellerossa voleva che gli animali fossero nostri compagni nel percorso di guarigione che ci riallaccia a Madre Terra. Ogni animale può quindi essere considerato come portatore di una particolare medicina, di un particolare potere capace di ricongiungerci alla nostra integralità, e così sanare la ferita dalla quale il nostro male prende origine.\nIl nesso atavico che ci lega agli animali risulta infatti tipico di molte forme di magia. Considerare gli animali “magicamente” affini potrebbe quindi aiutarci a prenderci cura di noi stessi: forse, riportarci di un piccolo passo nel lontanissimo giardino degli inizi dove, anche prima di ricevere un nome, furono i nostri primi compagni. Ciò permette peraltro di ipotizzare che se Nietzsche abbracciò un cavallo, non è soltanto, come ha affermato Milan Kundera sulle pagine de L’insostenibile leggerezza dell’essere (1982) per ripagarlo delle sferzate infertegli da Cartesio, ma piuttosto perché in quell’abbraccio ha sentito molto di più di quanto gli umani, sempre «troppo umani», non sono più nemmeno in grado di pensare. Tuttavia, nemmeno il grande filosofo tedesco probabilmente se ne accorse, altrimenti non sarebbe impazzito.\n•\nPer quanto mi riguarda, ho avuto diversi animali, tutti un po’ pazzi, permettendomi così di comprendere in maniera diretta come l’addomesticamento possa modificare anche il comportamento umano. Pur se non ho mai sfoggiato camaleonti, serpenti, orsi e leoni, ho avuto a che fare con cani e gatti memorabili, e anche con mai troppo banali merli, civette, papere, quaglie e aironi, nonché tartarughe d’acqua e di terra. Il mio primo amore, il primo essere che mi fece provare un sentimento di tal fatta, fu una farfalla, del tipo a Roma detto Santa Lucia, che gli esperti avvisano essere piuttosto una falena, dal nome scientifico Amata phegea (Linnaeus, 1758), lepidottero della famiglia Erebidae diffuso in tutta l’Eurasia.\nTra gli animali nella mia vita, resta memorabile un cane davvero improbabile, un bestione di cinquanta chili e passa che non ha mai smesso di credere di essere piccino, comportandosi di conseguenza. Saro il suo nome, ormai consegnato alla leggenda insieme ad altre leggende.\nEra un trovatello, ma si trattava, a dar retta alla fattezze, di un Leonberger: razza meticcia ottenuta da genetisti tedeschi al finire dell’800 dall’incrocio tra Terranova, Pastore dei Pirenei e San Bernardo; fatta per riprodurre il leone dello stemma araldico delle città di Leonberg e poi tra i preferiti delle corti europee, a lungo creduta estinta. Era poi quasi certamente incrociato con un maremmano. Enorme, intelligente, affettuoso, vivace, dotato di aspetto leonino e di zampe palmate: un mostro, davvero bello.\nÈ stato interessante osservare le circostanze attraverso cui si accorse della propria attitudine acquatica, giocando da cucciolo con il getto del bidet, sorpreso della sua stessa reazione, mentre scopriva quanto già fosse per predisposizione genetica. Il suo istinto era adattato a tale evenienza, e i suoi sensi stavano facendo esperienza di capacità delle quali era dotato per natura. Insomma, elaborava i dati secondo forme a priori sorte filogeneticamente per adattamento all’ambiente, confermando l’opinione dell’etologo Konrad Lorenz (E l’uomo incontrò il cane, 1950), che sostanzialmente rileggeva Kant alla luce di Darwin e della biologia. Come per noi, ma in gradi diversi, l’esperienza animale delle forme a priori di spazio e tempo, e delle categorie di quantità, qualità, modalità e relazione, è del tutto mediata.\nCome noi, l’animale può gioire e soffrire, ma in modo differente. Io non ho mai saputo quanto poteva essere grande il dolore di Saro ogni volta che mi allontanavo, e non ho mai capito quanta eternità per lui fosse passata quando tornavo dopo cinque minuti. Non so quale allegria gli suscitasse il mattino quando si alzava dal suo giaciglio e mi assaliva mentre ero ancora assonnato nel letto. E ho sempre stentato a comprendere il suo cantare quando io suonavo la mia tromba quanto lui forse non capiva tale mia usanza: però eravamo intonati.\nNel suo stare sotto il tavolo mentre studiavo e scrivevo mi ha accompagnato meglio di ogni compagno di studi. Mangiavamo sempre insieme: non le stesse cose, ma comunque agli stessi orari e nello stesso luogo. C’era qualcosa di più dell’affetto incondizionato che molti riconoscono ai cani senza riuscire a restituirglielo.\nEppure, gli animali, per quanto ci accompagnano e nonostante permettano di definirci quali uomini, sono sempre altro da quanto ci caratterizza. Anche negli spazi domestici nei quali li ospitiamo, sono perlopiù relegati in spazi precisi: la gabbia, il recinto, la catena. Spesso, tali misure sono adottate proprio per loro tutela: lasciare oggi un animale incustodito significa rischiare di esporlo a rappresaglie inconsulte da parte di umani spesso disumani. Specialmente se provvisti delle caratteristiche del terribile Saro.\nQuando morì, per un colpo di caldo improvviso durante una nostra passeggiata, sentii tutte le morti dei miei cari già morti. Una rassegna di dolori interminabili e continui mi travolse, per rendere infine pace a me e a loro. Fu forse il suo ultimo dono. Le sue ceneri ora sono con me, verranno sepolte con me, quando sarà il tempo.\n•\nEsistono coloro che dedicano agli animali il divano buono, quelli che ci dormono insieme, e pure chi ci si accoppia, fosse con la pecora preferita o col suo alano di razza. Tuttavia, a differenza della copula animale, spontanea e senza pudori con chiunque, quella umana, piaccia o meno, è sempre in qualche modo culturalizzata. E lo è anche, per chi segue tali costumi, quella praticata con gli animali. Questo anche laddove gli accoppiamenti antropozoomorfi erano praticati non soltanto senza troppi problemi, ma anche con una valenza religiosa, rappresentando l’animale la forma primordiale del dio e della forza elementare, latente nel subconscio umano, alla quale ci si voleva ricongiungere.\nAi maghi dell’antichità non era comunque necessario l’accoppiamento fisico per prendere contatto con queste primordiali forme di coscienza. Nella prosaica contemporaneità, dato che nel sesso si cerca perlopiù il semplice soddisfacimento sensoriale, ed essendo appurato che gli uomini hanno gradi di apprezzamento diverso da quelli delle altre bestie, resta dubbio che tali forme di accoppiamento siano appaganti o salutari per tutti colori che possano esserne coinvolti, consenzienti o meno, e forse esclusivamente la tristezza post-coitale può accomunare i partecipanti.\nNelle arti visive, una forma morbida di zoofilia e di scambio di ruolo con gli animali sembrerebbe essere quella praticata da Beatrix Potter, illustratrice dell’Inghilterra vittoriana, che gentilmente riporta gli animali negli spazi domestici facendoli vestire e comportare come noi. Peter Rabbit e altri suoi personaggi riducono completamente la distanza posta da mura e cortili, e così gli uomini hanno potuto definitivamente scoprire quanto ognuno di loro potesse somigliare a determinate bestie. Curiosamente, la Potter cresce priva di educazione per imposizione dei suoi ricchi genitori, e deve l’esser scampata ad un destino di noia proprio alla vivacità del mondo animale.\nInvece le fiere che incontriamo nelle fotografie di Giancarlo Mancori portano meraviglia tanto della loro, quanto della nostra condizione. Animali dai nomi spesso dimenticati o confinati ai manuali di zoologia come allocchi, balestrucci, cavalieri d’Italia, farfalle vanesse, folaghe, lupi, macaoni, svassi, upupe, verzellini, sono riportati vicini a noi mettendosi completamente dalla loro parte. Spiegano le ali, arruffano il pelo, puntano gli artigli: questo è il loro mondo, semplice e perfetto, che ammiriamo senza parteciparvi. L’autore, come un cacciatore che non caccia per uccidere ma per conoscere, si mimetizza nel loro ambiente per sorprenderli, cogliendoli in ciò che hanno di più tipico e ferino. Gli animali ci guardano, prossimi e distanti quanto basta per essere colti dall’obiettivo fotografico, parlandoci delle nostre libertà, quelle irraggiungibili e quelle perdute.\nA guardare gli animali in queste rappresentazioni, potrebbe così venirci in mente che, contrariamente a quanto Heidegger aveva supposto, lo stupore appartiene all’animale ed è profondamente radicato nei suoi sensi, anche nella relazione immediata che esso intrattiene con il suo ambiente. Guardare un animale giocare, giocarci assieme porta effettivamente ad un particolare benessere e anche ad una forma di interesse, di tensione a qualcos’altro che non si riduce alla contemplazione della nostra superficialità a cui spesso, come ci ricorda lo scrittore Massimo Pamio, comunque nei nostri ambienti domestici e urbanizzati spesso li riconduciamo.\nGli animali rappresentano quindi un problema filosofico: proprio per questo, non possono essere manipolati pure per giustificare posizioni pregiudiziali: come ricorda Barbara Carnevali, nemmeno quelle che si credono “contro”, come gli animalismi e i naturalismi e altri ismi ormai alla moda. Come fanno, con modi apparentemente emancipatori, anche gli esponenti meno settari della tendenza animalista, legati a posizioni antispeciste e quindi contrari alle discriminazioni secondo specie non per ignoranza scientifica di base ma per generoso radicalismo egualitario, che rilanciano il ruolo degli animali quali «moltitudine sterminata» (M. Filippi, M. Hardt, M. Maurizi, Altre specie di politica, 2016).  Questa così diventerebbe, oltre che parte integrante del proletariato, modello storico di ogni sfruttamento e perfettamente integrata quali soggetto di un discorso di emancipazione politica.\nLa liberazione degli animali dal cosiddetto «giogo del potere umano» soffre però a sua volta di  riduzionismi, laddove si convince che il comportamento umano perseguiti gli animali per statuto, che le loro relazioni siano perlopiù quelle riscontrabili nel contesto urbanizzato, che le tendenze umane siano esattamente stessa cosa dell’istinto animale, che gli uomini si limitino a possedere un corpo piuttosto che esserlo. Le ibridazioni di cui tali posizione sono in cerca risultano così frutto non di un accoglimento delle diversità naturali, ma di omologazioni forzate, e la loro utopia risulta piuttosto lontana non soltanto dal paradiso possibile, ma anche dalla realtà concreta.\nInfatti, un’onesta scienza ci fa comprendere che, se l’antropizzazione ha portato alla sparizione progressiva di molte specie, molte altre senza l’addomesticamento, peraltro fondamentale per lo sviluppo storico dell’agricoltura, potrebbero trovarsi a rischio di sopravvivenza; inoltre, certe forme di addestramento, quali quelle dei cani per i ciechi, risultano vantaggiose per uomini e animali. Questo è ampiamente constatabile anche a dispetto delle posizioni di Gary Francione, per il quale l’addomesticamento è «moralmente inaccettabile» e pertanto da abolire in ogni sua forma: tale estremismo soffre proprio dell’antropomorfizzazione che dice di combattere, così come il suo avversario animalista di altra tendenza Will Kymlicka, invece a favore dell’addomesticamento a tal punto che propone pieno assegnamento dei diritti di cittadinanza agli animali, per quanto costoro appartengano ad un ordine cognitivo altro rispetto al nostro (James McWilliams, Potere animale, 2016 - «Internazionale» 1184).\nPer tali questioni, qualche verità può venire dai mondi immaginari. Una società metaforizzata nelle figure animali appartiene alla critica politica condotta in tempi e con strumenti diversi da coscienze critiche quali George Orwell (Animal Farm, 1945) e Roger Waters dei Pink Floyd (Animals, 1977), che hanno evidenziato come la sopraffazione sia una regola generale. Invece, la piena assimilazione di tutte le specie in una medesima società ha avuto luogo nei personaggi di Walt Disney, portando con sé diversi paradossi, tra i quali quelli di Pippo e Pluto, canidi che appartengono visibilmente a fasi evolutive diverse.\nE questa evoluzione, che con Darwin non sottovalutava in nessun modo la vita emotiva degli animali, è tuttora in corso, comportando così diverse modalità di selezione e adattamento, e tutto questo non è buono né cattivo. E al riguardo, l’osservazione fa comprendere come esista una bestializzazione incipiente, evidente nella diffusa caduta della funzione significante del linguaggio, tipo quella che ogni giorno impazza sui media vecchi e nuovi.\nCome ogni autentica interrogazione filosofica, tale argomento spiazza per radicalità e chiarezza, ed è formulato, ricollegandosi ad Heidegger, da Giorgio Agamben (L’aperto, 2002). Infatti, in questa nostra attualità, la pregressa perdita della distinzione tra uomo e animale non sembra accadere perché andiamo verso una qualche forma di integrazione, ma piuttosto perché siamo costretti ad essere impotenti testimoni del degradare della vita umana, dotata di forma e senso, ad un altro tipo di vita, intesa in senso piattamente naturalistico, nella quale effettivamente l’uomo è «stordito», inetto alle relazioni se non nella loro forma più banale e immediata, sovraeccitato eppure incapace di esperienza, privo di diritti e di ambizioni se non quella di sopravvivere.\nNon possiamo sfuggire agli animali. Facciano paura o si voglia essere come loro, disturbino la rappresentazione razionale che l’uomo fa di se stesso oppure ne costituiscano un termine di confronto, sono continuamente presenti, né troppo lontani né troppo vicino a noi, a ricordarci chi siamo. Hume, uno dei maggiori grandi critici della sostanzialità della nostra identità personale, ricordava la fondamentale similiarità delle funzioni intellettive umane e animali: la nostra ragione è, quanto la loro, bestialmente subordinata alla passione, e «siamo costretti dalla legge dell’umanità a trattare cortesemente tali creature» (_A Treatise of Human Nature, _1739-40)\nSe sapessimo davvero guardare gli animali come sono, se potessimo realmente vedere come ci guardano, li tratteremo ancora meglio, e così forse tratteremo finalmente bene anche noi stessi e il mondo tutto, almeno fin lì dove arriviamo. Ma non ne siamo capaci. E proprio nella sobria accettazione di questa piccola e problematica comune realtà possiamo forse trovare una qualche possibile salute.\n\n\n\nGiancarlo Mancori, Accoppiamento cavalieri d’Italia\n\n\n•\nParte dello scritto è stato pubblicato come prefazione a “Il sogno della natura” di Giancarlo Mancori - catalogo della mostra fotografica al Policlinico di Tor Vergata (Fondazione PTV, Roma 2010).\nIllustrazione: Beatrix Potter, Peter Rabbit (1902) Fotografia: Giancarlo Mancori, Accoppiamento cavalieri d’Italia (2016)"
  },
  {
    "objectID": "posts/pages/2017-11-01-catalogna-2017.html",
    "href": "posts/pages/2017-11-01-catalogna-2017.html",
    "title": "Catalogna. La costruzione di un regno inesistente",
    "section": "",
    "text": "Dopo la fuga di Puigdemont in Belgio, accusato di ribellione, sedizione e malversazione insieme ad altri esponenti indipendentisti, e la sua dichiarazione_ di non presentarsi ai giudici di Madrid, si può considerare chiusa una prima fase dell’autoproclamatasi Repubblica di Catalogna. Questa, bocciata all’unanimità dalla Corte costituzionale, si è costituita, come segnalato da Bernard Guetta, nella lotta tra un leader catalano che ha trascinato un popolo che già esisteva per conto suo verso uno scontro frontale senza avere i mezzi per vincere, e un leader spagnolo che ha pensato solo a gettare benzina sul fuoco senza pensare al futuro. Una guerra tra irresponsabili, costruita in larga misura sull’immaginario e in larga misura priva di agganci con la realtà, eppure caratterizzata tanto da prese di posizioni perentorie e violente quanto violenze concrete svoltesi ai seggi e nelle strade, che rischia di spaccare la Spagna e indebolire un’Unione europea ancora impreparata ad essere unione delle regioni europee. Soluzione questa forse ottimale e possibile in un futuro, ma le cui forme e modalità possono essere definite soltanto dal quadro degli stati nazionali e dell’Europa, dato che nello sfascio istituzionale sono comunque ancora le istituzioni a poter offrire garanzie. E intanto, senza andare troppo per il sottile nel valutare degli argomenti a favore e quelli contrari, quella che è stata promossa soprattutto come una rivolta di egoisti ha poi dimostrato di aver fatto male i conti, in quanto coloro che si considerano ricchi vogliono un’indipendenza che chi davvero produce ricchezza non può affatto convalidare in quanto rischia di produrre povertà, ed è del resto proprio la vocazione catalana all’export a portare svantaggio a certe pretese. Di fatto, la Catalogna riceve il doppio degli investimenti delle altre regioni e deve a Madrid una fetta rilevantissima dei 75 miliardi di euro del debito spagnolo; nei convulsi giorni che hanno seguito il referendum del I° ottobre, peraltro persino illegale, il riflusso degli investimenti ha toccato con 229 milioni di dollari il suo picco degli ultimi tre anni, le banche hanno meditano il proprio trasferimento così come industrie, soprattutto chimiche e automobilistiche, di altissimo valore. E mentre una regione, come tutte le altre in Spagna, già autonoma, rimaneva spaccata tra non-indipendentisti e indipendentisti, questi si sono ulteriormente divisi tra estremisti e attendisti._\nIl 10 ottobre la Catalogna si è formalmente dichiarata indipendente. Per un minuto. Alle 19.41 il presidente Carles Puigdemont ha proclamato la Repubblica catalana; alle 19.42 ha sospeso la secessione, per tentare «una tappa di dialogo» con Madrid. In serata c’è stato anche tempo per la firma della dichiarazione da parte delle massime cariche della Catalogna e dai rappresentanti della maggioranza di governo. Un gesto simbolico, visto che, come ha riconosciuto persino un portavoce della Cup, l’ala più oltranzista, la dichiarazione firmata «non è ancora valida»,_ che dovrebbe così essere arrivata dalla dichiarazione d’indipendenza del 27 ottobre.  Immediate e scontate le reazioni di Madrid e le risposte del presidente Mariano Rajoi. Lo scrittore Mario Vargas Llosa, peruviano che da anni vive in esilio in Spagna e che ha già da tempo notato come ormai la politica non attiri i migliori ingegni, ha dichiarato:_ «la passione è pericolosa se mossa dal fanatismo: attenzione ai golpe». Rincara la dose il filosofo Fernando Savater, di origine basca e che si sente anche catalano in quanto «non esistono catalani in termini politici, ma culturali e geografici», se la riprende con quelli che senza mezzi termini definisce come teppisti. «C’è una differenza importante tra nazionalismo e separatismo. Il primo può essere anche folkloristico, può esprime sentimenti gentili, di affetto verso la propria terra, la propria cultura. Il separatismo invece aziona dei meccanismi di aggressione che diventano pericolosi, come nel caso catalano». La Spagna quindi avrebbe dovuto applicare l’articolo 155 della sua costituzione già da tempo, e così sciogliere il governo catalano e arrestare chi decide autonomamente di abbandonare uno Stato di diritto. Il separatismo catalano, lasciato a briglia sciolta per troppo tempo, ha già permesso all’ex presidente indipendentista Pujol di coltivare corruzione e frode fiscale. Così, conclude Savater, tutto si risolverà malamente, con frustrazione, risentimento e molte perplessità. Confermando il sospetto che in definitiva si trattava soltanto di un bluff da dilettanti.\nUn rinnovamento delle idee di Europa e di politica potrebbe venire proprio da un’adeguata considerazione della storia_ di una regione di confine dalla posizione complessa e dai non pochi paradossi, che certamente ha lingua e cultura comune, ma che non è mai stata chiusa in sé. Carlo Magno attribuì la Catalogna come _Marca Hispanica_ all’area franca, e fu la crisi dell’impero carolingio a indurre le contee catalane a non rinnovarne i rapporti con il paese alla destra dei Pirenei, mentre le questioni dinastiche successive la portarono a stringere i rapporti con quelli alla loro destra. In tempi più recenti, la Catalogna nel 1936 partecipò alla Guerra civile spagnola, come ricorda anche il sentito omaggio di Orwell, ma fu anche il loro distanziarsi dal Fronte repubblicano per compiere una propria riforma sociale a permettere l’avanzata del_ franchismo e quindi la sua dittatura. La situazione catalana attuale ha intanto provocato reazioni controverse e contrastanti nei paesi dell’ex Jugoslavia, memori della ferite del loro recente passato: le posizioni sono andate da quelle di chi si è chiesto se fosse legittimo chiedere l’indipendenza dell’Istria dalla Croazia, a quelli che in Serbia si sono dichiarati a favore dell’unità nazionale della Spagna. Nel referendum nel nord Italia, da sempre maggiormente legato all’area continentale, la questione catalana è stata cavalcata delle consuete intemperanze di Salvini; nonostante ciò, la consultazione si è svolta perlopiù in una cornice di responsabilità nazionale e, nonostante l’impraticabilità costituzionale dell’indipendentismo, porterà il suo peso sulla prossime trattative elettorali regionali. _E dove queste già rappresentano un problema, nel Regno Unito _progressi della Brexitrimangono insufficienti, e ci si ritrova a contare che servono 20 miliardi per effettuare la transizione governativa, 60 miliardi per chiudere la partita finanziaria. Come aveva già notato Eugenio Scalfari, il localismo non rinnega la società globale ma ne delinea i diversi spicchi: la globalità è la scorza, la localizzazione si identifica con le parti della polpa. Tale rapporto delinea un complesso processo di definizione di piccole patrie per nulla pacifico. La Scozia ha cominciato interamente alla cornice europea, la Catalogna aveva indetto da tempo il proprio referendum pur prescindendo da questa, in Italia rimane puramente regionalista la Lega che specula di continuo sul separatismo del nord. Tali dissensi esistono per molteplici ragioni che non c’entrano nulla con l’indipendenza politica, eppure raccolgono molti consensi. E se ‘_dove’ andare e ‘con chi’ rimane un mistero, esiste_ un ’come’ _che per il giornalista Rodolfo Casadei, inviato speciale della rivista Tempi, sembra delineare il manuale per coltivare un’egemonia secessionista: impadronirsi di radio e tv, politicizzare la cultura, manipolare la scuola.  _\n1. Un sistema antisistema\nIl sistema di potere indipendentista catalano si è costituito attorno a tre pilastri: la catalanizzazione dell’educazione, l’egemonia sugli enti incaricati di promuovere la cultura catalana, la disponibilità di un sistema radiotelevisivo completamente subalterno al governo della Comunità autonoma. Per ciascuno di questi ambiti si possono fare esempi eloquenti. Cominciamo dall’ultimo.\nIl 10 ottobre scorso Joan López Alegre, scrittore e militante politico del Partito popolare in Catalogna, e Nacho Martín Blanco, giornalista catalano vicino al partito centrista (anti-indipendentista) Ciudadanos, hanno annunciato sulle pagine di El País, in un pezzo intitolato Addio al circo dell’odio, che non prenderanno più parte ai talk show di Tv3 e di Catalunya Radio, i due mezzi di comunicazione di proprietà della Generalitat, che negli ultimi anni li ha utilizzati come strumenti del catalanismo più sfegatato.\n«Quando la realtà si riduce a un unico tema, la secessione, allora la presenza di un solo ospite opposto alla tesi dominante del talk show, che sostengono all’unisono gli altri tre o quattro commentatori e il conduttore stesso, a volte confortati dall’opinione di qualche telespettatore che interviene al telefono, serve solo a proiettare l’idea che si tratta di una posizione minoritaria, se non marginale, all’interno della società catalana. In queste condizioni il dissidente, per quanto agguerrito, finisce per essere un collaboratore involontario, per non dire un utile idiota, del progetto separatista». La parzialità e la deformazione della realtà da parte di Tv3 sono leggendarie. Il Wall Street Journal ha scritto: «Se in uno sceneggiato trasmesso da Tv3 impersonate una prostituta, un delinquente o un farabutto, molto probabilmente parlate spagnolo».\nMentre nella realtà un po’ più della metà dei residenti in Catalogna parla castigliano nella vita quotidiana, Tv3 propone una realtà dove quasi tutti parlano sempre catalano. Tranne i cattivi soggetti.\n2. Una rete che «sembra Cubavision»\nQuando copre l’evento della Diada, la manifestazione pubblica che ogni 11 settembre celebra l’identità catalana, Tv3 intervista ragazzi e ragazze di 11 anni che avvolti nella bandiera lanciano slogan indipendentisti. «A volte Tv3 è peggio della tivù sovietica», ha commentato Alfonso Quinta, direttore amministrativo della rete negli anni Ottanta. «A volte guardo Cubavision, e il livello è lo stesso». Alla vigilia del referendum del I° ottobre Tv3 ha invitato gli spettatori a segnalare i movimenti della Guardia civil nelle città catalane.\nPer quanto riguarda il controllo sugli enti culturali, è significativa la vicenda di Òmnium Cultural, l’associazione per la promozione della lingua catalana nata nel 1961 e messa fuori legge dal franchismo fra il 1963 e il 1967. Con l’avvento della democrazia l’associazione ha potuto svilupparsi liberamente, e all’inizio del nuovo millennio ha cominciato ad assumere posizioni apertamente politiche, prima a favore dello statuto di autonomia che fu bocciato dalla Corte costituzionale spagnola nel 2010, e poi a favore dell’indipendenza e del referendum di autodeterminazione a partire dal 2012.\nNegli anni precedenti il 2012 Òmnium ha ricevuto una marea di fondi pubblici deliberati dal governo catalano. Fra il 2005 e oggi l’associazione ha incassato 20 milioni di euro fra sovvenzioni pubbliche (12 milioni di euro) e donazioni private (8 milioni). L’andamento dei versamenti è molto curioso. Fra il 2006 e il 2012 Òmnium ha ricevuto annualmente sovvenzioni del governo regionale per cifre oscillanti fra 1 e 2 milioni di euro, ai quali si aggiungevano le quote degli iscritti e donazioni private. Dopo il 2012 l’aperta opzione indipendentista dell’associazione non permette più al governo catalano di finanziare Òmnium con la stessa disinvoltura di prima. Improvvisamente il bilancio cambia volto: nel 2013 i fondi pubblici scendono da 1 milione di euro dell’anno prima a 200 mila, ma la voce “vendite e prestazioni di servizi” si impenna da 264 mila a 1,85 milioni di euro.\nNegli anni seguenti esplodono le donazioni di privati e imprese, che in precedenza erano molto più modeste: nel 2014 sono 3 milioni e 94 mila euro, poi 1 milione e 778 mila nel 2015 e 1 milione e 592 mila nel 2016. In pratica Òmnium ha più fondi oggi che sostiene apertamente l’indipendentismo e il governo catalano non la sovvenziona quasi più, di quanti ne mettesse insieme prima del 2012. Un’evoluzione che meriterebbe approfondimenti.\n3. La faziosa educación\nInfine la manipolazione dell’educazione. Secondo Ames, sindacato di insegnanti catalani, in 19 libri di scienze sociali rivolti a studenti fra i 10 e i 12 anni si riscontrano «approcci ideologici faziosi e tendenziosi», in particolare «mancanza di riferimenti alle istituzioni, entità e norme condivise come la Monarchia, la Costituzione, il Governo di Spagna, le strutture dello Stato, i servizi scolastici, sanitari, investigativi, sportivi, della difesa, finalizzata a far sì che gli studenti catalani non acquisiscano l’identità spagnola, cioè che non si sentano spagnoli ma soltanto catalani».\nLe sezioni dedicate alla storia sono ricche di esempi significativi. Un libro spiega che nel 218 a.C. i romani entrarono in territorio catalano, e progressivamente lo occuparono militarmente: peccato che a quel tempo la Catalogna non esistesse. Carlo V imperatore del Sacro Romano Impero, che col nome di Carlo I fu il primo re a riunire nella sua persona la corona del regno di Castiglia con quella del regno di Aragona, unificando così per la prima volta tutti i regni spagnoli, viene presentato come Carlo I di Castiglia e di Catalogna-Aragona, titolo inesistente che mai ebbe.\nAlfonso II d’Aragona, re di Aragona e conte di Barcellona dal 1164, diventa Alfonso I che dal 1162 sarebbe stato titolare della corona catalano-aragonese (titolo mai esistito). In un altro libro il compromesso di Caspe del 1412, relativo alla successione del re Martino il Vecchio, viene presentato come un accordo fra «tre rappresentanti di ciascun regno della corona catalano-aragonese: Catalogna, Valencia e Aragona». In realtà i regni erano due, in quanto le contee catalane facevano parte del regno di Aragona. Scriveva George Orwell: chi controlla il passato controlla il futuro.\n•\nRodolfo Casadei, “Catalogna. Come ti costruisco il regno che non c’è”, «Tempi», a. 23. n. 42, pp. 14-15.\nFotografia: “Folla in festa” - I° ottobre, Barcellona."
  },
  {
    "objectID": "posts/pages/2016-05-30-il-neoliberismo-lideologia-senza-nome.html",
    "href": "posts/pages/2016-05-30-il-neoliberismo-lideologia-senza-nome.html",
    "title": "Il neoliberismo: l’ideologia senza nome",
    "section": "",
    "text": "Tracollo finanziario, disastro ambientale e ascesa di Donald Trump: il neoliberismo ha fatto la sua parte in tutto questo. Questa dottrina, pur promettendo scelta, stranamente viene promossa con lo slogan “Non c’è alternativa”: tutti dobbiamo così credere che il mercato permetta ad ognuno di ottenere riscontro ai propri meriti, e diventa  obbligatorio fare della disuguaglianza una virtù. Eppure, è emerso anche il peggio di noi, e il neoliberismo è rapidamente diventato strumento utile per gestire gli interessi delle organizzazioni criminali, e dove non esistono le crea. Un viaggio nell’Inghilterra immediatamente precedente il Brexit che espone le ragioni del fallimento delle politiche europee cercando anche di dare una risposta all’incapacità della sinistra di individuare un’alternativa di George Monbiot, giornalista, accademico, ambientalista e politico britannico, che ha recentemente pubblicato “How Did We Get into This Mess?” (Verso, London 2016), in vendita su bookshop.theguardian.com.\nImmaginare che il popolo dell’Unione Sovietica non avesse mai sentito parlare del comunismo rimane piuttosto arduo. Tuttavia, per la maggior parte di noi, l’ideologia che domina le nostre vite non ha alcun nome. Provate a darne menzione durante le vostre conversazioni e sarete ricompensati con una scrollata di spalle. Anche dove i vostri interlocutori hanno già sentito il termine, si fa fatica a definirlo. Neoliberismo: sai di cosa si tratta?\nIl suo anonimato è tanto sintomo quanto causa del suo potere. Ha svolto un ruolo importante in una notevole varietà di crisi: la crisi finanziaria dell’agosto 2007, i paradisi fiscali di ricchezza e potere di cui i documenti di Panama offrono soltanto un assaggio, il lento crollo di salute ed educazione pubblica, la ripresa della povertà infantile, l’epidemia di solitudine, il collasso dell’ecosistema, l’ascesa di Donald Trump. Tuttavia, rispondiamo a queste crisi come se emergessero isolate, apparentemente ignari che tutte quante siano state catalizzate o aggravate da una medesima coerente filosofia: una filosofia che ha - o ha avuto - un nome. E però chiediamoci: quale potere è maggiore di quello di operare anonimamente?\nIl neoliberismo è diventato talmente pervasivo che raramente lo riconosciamo come ideologia. Sembriamo accettare la tesi che descrive tale utopia e fede millenaria come fosse una forza neutrale; una specie di legge biologica, come la teoria dell’evoluzione di Darwin. La filosofia è però nata proprio come tentativo consapevole di rimodellare la vita umana e spostare lo spazio del potere.\nIl neoliberismo considera la concorrenza quale la caratteristica fondamentale delle relazioni umane. Ridefinisce i cittadini in quanto consumatori, le cui scelte democratiche sono meglio esercitate attraverso l’acquisto e la vendita, in un processo che premia il merito e punisce inefficienza. Sostiene che “il mercato” offra vantaggi che non potrebbero mai essere raggiunti attraverso la pianificazione.\nI tentativi di limitare la concorrenza sono così trattati come ostili alla libertà. Fisco e regolamentazioni devono essere ridotti al minimo, i servizi pubblici devono essere privatizzati. L’organizzazione del lavoro e della contrattazione collettiva compiuta attraverso i sindacati sono considerati come distorsioni del mercato che impediscono il formarsi di una gerarchia naturale di vincitori e vinti. La disuguaglianza diventa un meccanismo virtuoso: è premio per l’utilità e generatore di ricchezza, scivola verso il basso per arricchire tutti. Gli sforzi per creare una società più equa sono considerati come controproducenti e moralmente corrosivi. È il mercato a permettere ad ognuno di ottenere quanto merita.\nNoi interiorizziamo e riproduciamo queste credenze. I ricchi si persuadono di aver acquisito la loro ricchezza attraverso il merito, ignorando i vantaggi che possono aver contribuito ad assicurarla, quali quelli di istruzione, eredità e classe sociale. I poveri cominciano a incolpare se stessi per i loro fallimenti, anche quando possono fare molto poco per cambiare la propria situazione.\nNon importa la disoccupazione strutturale: se non si dispone di un posto di lavoro è perché si è incapaci di iniziativa. Non importano i costi impossibili di un qualsiasi alloggio: se la carta di credito è esaurita, sei irresponsabile e spendaccione. Non importa che i vostri figli non abbiano più un campo di gioco a scuola: se diventano ciccioni, è colpa tua. In un mondo governato dalla concorrenza, quelli che restano dietro vengono definiti e si auto-definiscono come falliti.\nTra i risultati, come documenta Paolo Verhaeghe nel suo libro What About Me? ci sono epidemie di autolesionismo, disturbi alimentari, depressione, solitudine, ansia da prestazione e fobia sociale. Forse è sorprendente che la Gran Bretagna, dove l’ideologia neoliberista è stata applicata più rigorosamente, è la capitale europea della solitudine. Ora siamo tutti neoliberisti.\n•\nIl termine neoliberismo è stato coniato in una riunione a Parigi nel 1938. Tra i delegati, due uomini ne hanno definito l’ideologia, Ludwig von Mises e Friedrich Hayek. Entrambi esuli dall’Austria, vedevano la socialdemocrazia, esemplificata dal New Deal di Franklin Roosevelt e dal graduale sviluppo del welfare in Gran Bretagna, quali manifestazioni di un collettivismo che occupava il medesimo spettro di nazismo e comunismo.\nIn The Road to Serfdom (1944), Hayek aveva sostenuto che la pianificazione governativa, schiacciando l’individualismo, avrebbe inesorabilmente portato al controllo totalitario. Questo libro, e Bureaucracy (1944) di Mises, furono molto letti. Ne vennero così a conoscenza alcune persone molto ricche, ai quali tale filosofia sembrò offrire la possibilità di liberarsi da norme e tasse. Nel 1947, quando Hayek fondò la Mont Pelerin Society, la prima organizzazione che diffuse la dottrina neoliberista, fu sostenuto finanziariamente dai milionari e dalle loro fondazioni.\nCon il loro aiuto, Hayek iniziò a creare quello che in Masters of the Universe (2012) Daniel Stedman Jones descrive come «una sorta di internazionale neoliberista»: una rete transatlantica di docenti universitari, imprenditori, giornalisti e attivisti. Erano sostenitori ricchi di questo sovvenzionato movimento una serie di Think tank che perfezionavano e promuovano l’ideologia: tra loro, l’American Enterprise Institute, la Heritage Foundation, il Cato Institute, l’Institute of Economic Affairs, il Centre for Policy Studies e la Smith Institute Adam. Inoltre, furono finanziate posizioni accademiche e dipartimenti, in particolare presso le università di Chicago e della Virginia.\nCon la sua evoluzione, il neoliberismo è diventato più stridente. La visione di Hayek che i governi dovrebbero regolare la concorrenza per impedire la formazione di monopoli ha favorito, tra gli apostoli americani quali Milton Friedman, il costituirsi della convinzione che il potere di monopolio poteva essere visto come una ricompensa per l’efficienza.\nDurante questa transizione è accaduta poi un’altra cosa: il movimento ha perso il proprio nome. Nel 1951, Friedman era felice di descrivere se stesso come un neoliberista. Tuttavia, poco dopo questo, il termine ha cominciato a scomparire. E cosa ancora più strana, anche se l’ideologia è diventato più nitida e il movimento più coerente, il nome perduto non è stato sostituito da alcuna alternativa comune.\nIn un primo tempo, nonostante i sontuosi finanziamenti, il neoliberismo è rimasto ai margini. Il consenso del dopoguerra era quasi universale: le prescrizioni economiche di John Maynard Keynes furono ampiamente applicate, piena occupazione e risoluzione delle povertà erano obiettivi comuni negli Stati Uniti e gran parte dell’Europa occidentale, le aliquote massime di imposta erano alte e i governi cercavano risultati sociali senza imbarazzo, sviluppando così nuovi servizi pubblici e reti di sicurezza.\nMa nel 1970, quando le politiche keynesiane hanno cominciato a cadere a pezzi e le crisi economiche hanno colpito entrambi i lati dell’Atlantico, le idee neoliberiste hanno cominciato a entrare nel mainstream. Come ha osservato Friedman «quando arrivò il momento di cambiare… c’era un’alternativa pronta per essere scelta». Con l’aiuto di giornalisti simpatizzanti e di consiglieri politici, gli elementi del neoliberismo, in particolare le sue prescrizioni per la politica monetaria, sono state adottate dall’amministrazione di Jimmy Carter negli Stati Uniti e dal governo di Jim Callaghan in Gran Bretagna.\nDopo che Margaret Thatcher e Ronald Reagan hanno preso il potere, seguì presto il resto del pacchetto: imponenti tagli alle tasse per i ricchi, frantumazione dei sindacati, deregolamentazione, privatizzazione, esternalizzazione e concorrenza nei servizi pubblici. Attraverso il Fondo monetario internazionale, la Banca mondiale, il trattato di Maastricht e l’Organizzazione mondiale del commercio, sono state imposte le politiche neoliberiste - spesso senza il consenso democratico - in gran parte del mondo. Più notevole era la sua adozione tra i partiti che un tempo appartenevano alla sinistra: come per esempio, nei paesi anglosassoni, laburisti e democratici. Come osserva Stedman Jones, «è difficile pensare ad un’altra utopia che sia stata così pienamente realizzata.»\nPuò sembrare strano che una dottrina che promette scelta e libertà abbia dovuto esser stata promossa con lo slogan “Non c’è alternativa”. Tuttavia, come ha osservato Hayek rispetto ad una visita nel Cile di Pinochet - una delle prime nazioni nelle quali il programma è stato ampiamente applicato - «la mia preferenza personale si sporge verso una dittatura liberale piuttosto che verso un governo democratico privo del liberalismo». La libertà che il neoliberismo offre, quella che suona così seducente laddove espressa in termini generali, rivela di significare libertà per il luccio, e non per i pesciolini.\nEssere liberi da sindacati e contrattazioni collettive significa libertà di sopprimere i salari. Libertà da ogni regolazione significa libertà di fiumi di veleno, pericolo i lavoratori, iniqui cambi dei tassi di interesse e progettazione di strumenti finanziari esotici. Libertà dalle tasse significa libertà da quella distribuzione della ricchezza che può sollevare le persone dalla povertà.\nCome documenta Naomi Klein in “The Shock Doctrine” (2007), i teorici neoliberisti hanno sostenuto l’utilizzo delle crisi, proprio mentre le persone ne erano distratte, al fine di imporre politiche impopolari: per esempio, dopo il colpo di stato di Pinochet, la guerra in Iraq e l’uragano Katrina, descritto da Friedman come «un’opportunità per riformare radicalmente il sistema educativo» a New Orleans.\nDove non è stato possibile imporre le politiche neoliberiste a livello nazionale, si sono imposti a livello internazionale, attraverso trattati commerciali che includessero «accomodamenti per risolvere le controversie investitore-Stato»: tribunali all’estero dove le aziende potessero premere per rimuovere le protezioni sociali e ambientali. Quando i parlamenti hanno votato per quesiti quali limitare le vendite di sigarette, proteggere le riserve idriche dalle società minerarie, congelare le bollette energetiche, evitare lo strappo tra Stato e imprese farmaceutiche, le aziende hanno fatto causa, spesso con successo. La democrazia si è così ridotta a teatro.\nUn altro paradosso del neoliberismo è che la concorrenza universale si basa su quantificazione universale e confronto. Il risultato è che i lavoratori, le persone in cerca di lavoro e i servizi pubblici di ogni genere sono soggetti ad un meschino, soffocante regime di valutazione e monitoraggio, progettato per identificare i vincitori e punire i perdenti. E paradossalmente, la dottrina proposta da Von Mises per liberare dall’incubo burocratico della pianificazione centralizzata lo ha invece creato.\nIl neoliberismo non è stato concepito come una racket per interessi privati, ma è diventato rapidamente tale. La crescita economica è stata nettamente più lenta nell’era neoliberista (dal 1980 in Gran Bretagna e Stati Uniti) di quanto non lo fosse stata nei decenni precedenti, ma non per i molto ricchi. La disuguaglianza nella distribuzione del reddito e della ricchezza, dopo 60 anni di declino, è aumentata rapidamente in questo periodo, a causa della distruzione dei sindacati, delle riduzioni fiscali, dell’aumento degli affitti, della privatizzazione e della deregolamentazione.\nLa privatizzazione o commercializzazione di servizi pubblici quali energia, acqua, treni, salute, istruzione, strade e carceri ha permesso alle aziende di istituire caselli di fronte a beni essenziali e pretendere l’affitto per il loro utilizzo, ai cittadini come ai governi. Affitto è un altro termine per indicare il reddito da investimenti. Così, quando si paga un prezzo gonfiato per un biglietto del treno, soltanto una parte della tariffa compensa gli operatori per i soldi spesi in carburante, salari, materiale rotabile e altri esborsi. Il resto riflette il semplice fatto che ci hanno messo con le spalle al muro.\nColoro che possiedono e gestiscono i servizi privatizzati o semi-privatizzati del Regno Unito fanno fortune ingenti investendo poco e ottenendo molto. In Russia e in India, oligarchi acquisiscono beni dello Stato attraverso firesales. In Messico, a Carlos Slim interviews è stato concesso il controllo di quasi tutti i servizi di rete fissa e telefonia mobile, permettendogli di diventare rapidamente l’uomo più ricco del mondo.\nLa finanziarizzazione, come osserva Andrew Sayer in Why We Can’t Afford the Rich ha avuto un impatto simile. Sayer sostiene che «Così come l’affitto, interesse è […] rendita che matura senza sforzo alcuno». E mentre i poveri diventano più poveri e i ricchi più ricchi, i ricchi acquisiscono sempre più controllo su un’altra risorsa cruciale: il denaro. Il pagamento degli interessi rappresenta in modo schiacciante un trasferimento di denaro dai poveri ai ricchi. E mentre i prezzi degli immobili e il ritiro dei finanziamenti statali gravano sulle persone che hanno debiti (si pensi al passaggio dalle borse di studio ai prestiti agli studenti), le banche e i loro dirigenti fanno piazza pulita.\nSayer sostiene che gli ultimi quattro decenni sono stati caratterizzati da un trasferimento di ricchezza non solo dai poveri ai ricchi, ma anche tra le fila degli stessi ricchi: da quelli che guadagnano con la produzione di nuovi beni o servizi a coloro che invece fanno i loro soldi controllando le attività esistenti e la raccolta di affitti, interessi o plusvalenze. Il reddito da lavoro è stato soppiantato dalla rendita.\nOvunque le politiche neoliberiste sono afflitte dai fallimenti del mercato. Non soltanto le banche sono troppo grandi per fallire, ma lo sono anche le corporazioni attualmente incaricate di fornire servizi pubblici. Tuttavia, come ha sottolineato Tony Judt in Ill Fares the Land, Hayek ha dimenticato che i servizi nazionali vitali non possono essere autorizzati a crollare, il che significa che la concorrenza non può affatto trovare il proprio corso. Il business prende i profitti, lo Stato mantiene il rischio.\nMaggiore è il fallimento, più estrema diventa l’ideologia. I governi usano le crisi neoliberali tanto come pretesto quanto come occasione per tagliare le tasse, privatizzare i servizi pubblici superstiti, strappare buchi nella rete della sicurezza sociale, deregolamentare le imprese e ri-regolamentare i cittadini. Lo stato che odia se stesso ora affonda i denti in ogni organo del settore pubblico.\nForse l’impatto più pericoloso del neoliberismo non è la crisi economica che ha causato, ma la crisi politica. Così come è stato ridotto il dominio dello stato, si è contratta anche la nostra capacità di cambiare il corso della nostra vita attraverso il voto: piuttosto, come afferma la teoria neoliberista, le persone possono esercitare le loro scelte attraverso la spesa. Tuttavia, alcuni hanno più da spendere rispetto ad altri: nella grande democrazia dei consumi o delle azioni finanziarie, i voti non sono equamente distribuiti. Il risultato è un depotenziamento dei poveri e della middle class. E così come i partiti di destra e quelli di ex sinistra adottano politiche neoliberiste simili, accade che la mancanza di potere si trasforma in una sorta di disaffiliazione e quindi un ritiro dalla dominante politica del franchising. In pratica, un gran numero di persone sono state rigettate dalla politica.\nChris Hedges osserva che «i movimenti fascisti costruiscono la loro base non dall’attività politica, ma dai politicamente inattivi, cioè dai ‘perdenti’ che, spesso correttamente, sentono di non aver voce o ruolo da svolgere nel mondo politico». Quando il dibattito politico non sa più parlare con noi, la gente risponde , piuttosto che agli slogan, ai simboli e alle sensazioni. E così, per gli ammiratori di Trump i fatti e gli argomenti appaiono del tutto irrilevanti.\nJudt ha spiegato che quando la fitta rete di interazioni tra le persone e lo Stato si riduce a null’altro che autorità e obbedienza, l’unica forza residua che ci lega reciprocamente è il potere dello stato. Ed è più probabile che il totalitarismo temuto da Hayek emerga quando i governi, dopo aver perso l’autorità morale derivante dalla fornitura di servizi pubblici, si riducono a «blandire, minacciare e, infine, costringere la gente a obbedire loro».\n•\nCome il comunismo, il neoliberismo è il Dio che ha fallito. Ma c’è una dottrina zombie che continua a barcollare in giro, e uno dei motivi che lo permette è il suo anonimato. O meglio, l’anonimato di un gruppo di anonimi.\nLa dottrina invisibile della mano invisibile è promossa da sostenitori invisibili. Lentamente, molto lentamente, abbiamo iniziato a scoprire i nomi di alcuni di loro. Così, troviamo che l’Institute of Economic Affairs, che sui media si è opposta con forza contro l’ulteriore regolamentazione del settore del tabacco, è stato segretamente finanziato dalla British American Tobacco dal 1963. Scopriamo che Charles e David Koch, due degli uomini più ricchi il mondo, fondarono l’istituto alla base del Tea Party. Troviamo che Charles Koch, nello stabilire una delle sue Thinktank, ha osservato che «al fine di evitare critiche indesiderabili, non dovrebbe essere troppo pubblicizzato il modo con cui l’organizzazione è controllata e diretta».\nLe parole usate dal neoliberismo spesso nascondono più di quanto chiariscono. “Mercato” suona come un sistema naturale che potrebbe sostenerci così come fanno la gravità o la pressione atmosferica. E tuttavia, è colmo di relazioni di potere. Cosa “il mercato vuole” tende a significare ciò che le aziende e i loro capi vogliono. “Investimenti”, come nota Sayer, significa due cose molto diverse: infatti, una è il finanziamento di attività produttive e di utilità sociale, l’altro è l’acquisto di beni esistenti per ricavarne rendite, interessi, dividendi e plusvalenze. Utilizzare la stessa parola per attività diverse permette di “mimetizzare le fonti della ricchezza”, portando così confondere l’estrazione di ricchezza con la sua creazione.\nUn secolo fa, i nuovi ricchi venivano denigrati da coloro che aveva ereditato i loro soldi. Gli imprenditori cercavano di riscuotere accettazione sociale facendosi passare per persone che vivevano di rendita. Oggi, il rapporto si è invertito: gli ereditieri e le persone che godono di rendite parassitarie designano se stessi come imprenditori, affermando così di guadagnarsi il proprio reddito.\nE così tutti costoro, anonimi e confusi, si mescolano con il senza nome e il senza luogo del capitalismo moderno: il modello di franchising che assicura che i lavoratori non sappiamo per chi faticano; le società registrate attraverso una rete di regimi di segretezza off-shore così complessi che nemmeno la polizia può scoprirne i beneficiari; il regime fiscale che turlupina i governi; i prodotti finanziari che nessuno capisce.\nL’anonimato del neoliberismo è ferocemente custodito. Quelli che sono influenzato da Hayek, Mises e Friedman tendono a rifiutare il termine, sostenendo - non del tutto a torto - che oggi venga utilizzato soltanto in senso peggiorativo. Tuttavia, non ci offrono alcun sostituto. Alcuni si definiscono liberali classici o libertari, ma tali descrizioni sono entrambe ingannevoli e curiosamente fuorvianti, in quanto suggeriscono che non c’è niente di nuovo in The Road to Serfdom, Bureaucracy, o nel classico di Friedman Capitalism and Freedom.\n•\nPer tutto questo, c’è qualcosa di ammirevole sul progetto neoliberista, quantomeno nelle sue fasi iniziali. Ha infatti rappresentato una tipica filosofia intenzionata all’innovazione e promossa da una rete coerente di pensatori e attivisti provvisti di un chiaro piano d’azione. Un progetto paziente e persistente, il cui percorso di crescita è stato prescritto da The Road to Serfdom.\nIl trionfo del neoliberismo riflette anche il fallimento della sinistra. Quando l’economia del laissez-faire ha portato alla catastrofe nel 1929, Keynes ideò una teoria economica globale per sostituirlo. Quando la gestione keynesiana della domanda ha colpito i respingenti negli anni ’70, c’era ancora un’alternativa pronta. Ma quando il neoliberismo è crollato nel 2008 non c’era più nulla. Questo è il motivo per cui oggi i zombi vanno a spasso. La sinistra e il centro non hanno prodotto alcun nuovo quadro generale del pensiero economico per 80 anni.\nOgni invocazione di Lord Keynes è così un’ammissione di fallimento. Per proporre soluzioni keynesiane alle crisi del XXI° sec. occorre ignorare tre problemi piuttosto scontati. È difficile mobilitare le persone intorno a vecchie idee; i difetti esposti negli anni ’70 non sono scomparsi; soprattutto, tali situazioni non hanno nulla da dire rispetto alla nostra situazione più grave: la crisi ambientale. Infatti, se il keynesismo agisce stimolando la domanda dei consumatori per promuovere la crescita economica, la domanda dei consumatori e la crescita economica sono i motori della distruzione ambientale.\nTanto la storia del keynesismo quanto quella del neoliberismo mostrano la loro insufficienza nell’opporsi ad un sistema danneggiato. Un’alternativa coerente deve essere ancora proposta. Per li laburisti, i democratici e la più ampia gamma di sinistra possibile, il compito centrale dovrebbe essere quello di sviluppare una sorta di programma economico Apollo: un tentativo consapevole di progettare un nuovo sistema, su misura delle esigenze del XXI° secolo.\n•\nGeorge Monbiot, “Neoliberalism – the ideology at the root of all our problems” «The Guardian» 15.04.2016. Traduzione: Claudio Comandini\nFotografia: “Reagan at his home at Rancho del Cielo”, 1976."
  },
  {
    "objectID": "posts/pages/2016-05-23-un-rosario-per-pannella.html",
    "href": "posts/pages/2016-05-23-un-rosario-per-pannella.html",
    "title": "Un rosario per Pannella",
    "section": "",
    "text": "Giacinto Pannella, detto Marco, è stato un maestro dell’anarcocapitalismo, sponsor di ogni libertà purché formale e non sostanziale. Probabilmente, il suo ingombrante narcisismo fatica a morire: improbabili le condoglianze. In uno sforzo estremo di ‘pietas’, il giornalista e scrittore Marco Lorenzetto fornisce un ritratto degli aspetti più discutibili del monarca radicale, piuttosto controcorrente rispetto all’agiografia più conformista.\nQuando nel pomeriggio di giovedì scorso il direttore di questo giornale mi ha chiesto un editoriale estemporaneo sulla scomparsa di Marco Pannella, ho preferito declinare l’invito. L’ho fatto perché so bene che i morti, in quanto tali, hanno sempre ragione ed è obbligatorio santificarli. Un’impresa, nel caso specifico, fuori della mia portata. L’indomani ho avuto puntuale conferma dell’alluvione salivare. Il Corriere della Sera ha aperto la prima pagina con un’enorme foto giovanile del defunto, accompagnata da un titolo altisonante («Pannella, la spinta ai diritti che ha cambiato l’Italia»), da una tenera vignetta di Giannelli e da quattro dolenti epicedi, uno dei quali firmato nientemeno che da Vasco Rossi, un tipo che va al massimo, com’è noto. All’interno, sette pagine erano interamente riservate al caro estinto (altrettante sulla Repubblica).\nBenigno Zaccagnini, pediatra, partigiano, cofondatore e poi segretario nazionale della Democrazia cristiana, padre costituente, più volte parlamentare e ministro, ma soprattutto galantuomo di un’integrità morale assoluta, quando passò a miglior vita ebbe sul medesimo Corriere un richiamino su due colonne in prima pagina e un paio di brevi articoli in quella seguente, occupata per tre quarti da tutt’altri argomenti. Così va il mondo, e noi con esso.\nPoiché ai vivi si deve rispetto ma ai morti non si deve altro che la verità (lo diceva Voltaire e Pannella concorderà), aderisco in ritardo all’invito del direttore per esprimere qualche parola sul trapassato, a costo di far stecca nel coro. Mi ci costringe il conformismo imbarazzante con cui i mass media hanno celebrato il «guerriero di libertà» (sempre il Corriere). Il premier Matteo Renzi, più svelto di Zelig, si è adeguato con tono solenne: «Rendo omaggio a nome mio e del governo alla storia di questo combattente e leone della libertà». Quale libertà? Libertà di drogarsi? Libertà di divorziare? Libertà di abortire? Libertà di farsi ammazzare se la vita diviene un peso? «Quando se slarga la libertà, bisogna saver difendar la verità», raccomandò l’allora patriarca di Venezia, Albino Luciani, al nostro compianto collega Michelangelo Bellinetti. Ci provo.\nIl mese scorso sono stato invitato con mia grande sorpresa nella tana del lupo, la sede romana di Radio Radicale, dove un conduttore colto e garbato, Giuseppe Di Leo, con il pretesto d’interrogarmi per un’ora sul mio libro Giganti, a metà conversazione mi ha chiesto un giudizio su Pannella. Ho risposto che, pur non condividendo quasi nessuna delle sue battaglie, mi rammaricavo di non aver potuto contare su un trascinatore istrionico come lui nella difesa dei valori in cui credo. Ho anche previsto che sarebbe riuscito a strappare un’assoluzione in articulo mortis a papa Francesco, il che è in qualche modo avvenuto con un volume che il Pontefice gli ha inviato in dono poche ore prima del congedo dalla scena terrena. Per cui non mi sorprenderei affatto se Giacinto (più che altro Narciso) detto Marco precedesse i cattolici nel Regno dei cieli, insieme con i pubblicani e le prostitute, secondo la promessa evangelica. Anzi, lui finirà in paradiso e io all’inferno, ho concluso, subito rincuorato dal conduttore, il quale mi ha ricordato che esiste anche il purgatorio.\nDel resto per anni Pannella ha millantato un filo diretto pure con Giovanni Paolo II. Adduceva come prova la foto di una presunta udienza privata concessagli da papa Wojtyla. In realtà si trattava di un incontro al quale partecipavano il dc Flaminio Piccoli e molti altri parlamentari. Ciò non impedì a don Gianni Baget Bozzo, pace all’anima sua, di beatificarlo: «Pannella in realtà è una figura interna alla cristianità, non è un politico: è un profeta».\nGià, il profeta dell’antipolitica. Ma di che stiamo parlando? Questo signore è rimasto accoccolato per 60 anni, diconsi sessanta, dentro il Palazzo, lucrandone tutti i vantaggi. Ha prosperato nel ventre della vacca, la partitocrazia, fingendo di starne fuori, di combatterla. Nell’anno in cui venivo al mondo, Pannella già fondava il Partito radicale, divenuto il datore di lavoro che gli ha garantito ben sei legislature in quel Parlamento che nel 1990 approvò una legge per riconoscere a Radio Radicale la bellezza di 20 miliardi di lire sotto forma di contributo una tantum. Grazie a una convenzione stipulata con lo Stato, senza gara d’appalto, l’emittente ha poi incassato 10 milioni di euro l’anno per mandare in onda le sedute parlamentari che potrebbero essere trasmesse gratis dalla Rai. Inoltre la legge sull’editoria le garantisce altri 4 milioni di euro annui in quanto organo radiofonico di un partito che però non ha eletti nelle due Camere, un ossimoro fantastico.\nConosco Danilo Quinto, che fu per dieci anni il tesoriere del Partito radicale prima di convertirsi al cattolicesimo. Nel libro Da servo di Pannella a figlio libero di Dio (Fede & Cultura), dedicato alla «più formidabile macchina mangiasoldi della partitocrazia italiana», traccia un ritratto devastante del politico deceduto tre giorni fa e del movimento che aveva messo in piedi, «una famiglia allargata dove tutto ciò che era privato diveniva anche pubblico, dove ci si accoppiava e ci si cornificava fra di noi, dove il massimo della gratificazione era salutare Pannella baciandolo sulle labbra quando si presentava alle riunioni mano nella mano con l’ultimo dei suoi fidanzati ventenni e lo imponeva come futuro dirigente o parlamentare». Il diretto interessato ha confermato: «Ho avuto tre, quattro uomini che ho amato molto».\nA Pannella si perdonava la debolezza estetizzante di puntare su giovani presidenti o segretari che, alle doti intellettuali, unissero una grazia efebica, da Francesco Rutelli a Giovanni Negri, da Daniele Capezzone a Marco Cappato. Non sembrerebbe il massimo, come metodo di selezione politica. Da Gaetano Quagliariello, militante radicale oggi disperso in un gruppetto parlamentare di cui non rammento neppure il nome, il patriarca si fece trovare nudo e piagnucolante nella vasca da bagno: «Vorresti dimetterti proprio ora e lasciarmi così? Non ti rendi conto del dolore che mi dai?». L’attuale senatore non riuscì a proferire parola: «Capii solo che dovevo sottrarmi e scappare», confessò anni dopo. Sull’ultimo degli angeli custodi di Pannella, il Corriere ha scritto: «Quando Matteo è entrato nella vita di Marco si è subito parlato del “nuovo pupillo” del leone d’Abruzzo, e si è detto che per colpa di questo “pupillo” Emma Bonino fosse stata addirittura cacciata dal Partito radicale. In un amen».\nEcco, qui tocca parlare anche di lei, la creatura più riuscita del demiurgo contestatore, quella che papa Bergoglio ha citato «tra i grandi dell’Italia di oggi», ignaro del fatto, mi auguro, che costei nell’Italia di ieri (1976) svuotava uteri con una pompa per bicicletta, smaltiva i feti smembrati in un barattolo vuoto di marmellata e questo le sembrava «un buon motivo per farsi quattro risate» insieme alle sventurate che aveva appena aiutato ad abortire con tale metodo.\nMi ha raccontato Quinto – mai smentito in proposito – che per la sola campagna Emma for president, lanciata nel 1999 allo scopo di far candidare la sua beniamina al Quirinale, Pannella spese 1,5 miliardi di lire: «All’annuncio che Marco voleva la sua cocca sul Colle, lei svenne – o fece finta di svenire, non s’è mai capito bene – durante una riunione notturna in un albergo del Trevigiano».\nIl monarca assoluto dalla criniera bianca sperperò un mare di quattrini nel disegno megalomane e fallimentare del Partito transnazionale, che aveva 20 sedi, una perfino a Baku, nell’Azerbaigian. Spedì Quinto a lavorare in quella di New York. «Fu lì», mi ha spiegato l’ex tesoriere radicale, «che vidi i solidissimi rapporti esistenti fra Bonino, frequentatrice assidua del gruppo Bilderberg, e lo spregiudicato finanziere George Soros, il quale nel 1999 ci prestò 1 miliardo di lire. E fu lì che lessi il fax inviato da Pannella alla stessa Bonino quando la fece nominare commissaria europea nel 1994: “Cara principessa, ora tutti s’inchineranno ai tuoi piedi”».\nSi sa come vanno certe cose, basta aver visto Cenerentola. Un’anziana Fata Smemorina, la formula rituale “bibbidi bobbidi bu” e, oplà, una zucca (magari vuota) si trasforma in carrozza. Pannella lo ha fatto anche con la pornostar Ilona Staller, trionfalmente introdotta per via elettorale nel luogo dove più abbondano i Cicciolini, Montecitorio. Ha cercato di ripetere l’exploit con il venerabile maestro della loggia P2, forse suggestionato da Giorgio Gaber, che nel monologo L’abitudine recitava: «Io, se fossi Licio Gelli, mi presenterei nelle liste del Partito radicale». Il burattinaio della massoneria deviata fu davvero sul punto di essere candidato. «Il figlio Maurizio ebbe vari incontri con Pannella a Roma in un albergo di via Veneto», mi ha rivelato Quinto. «Posso testimoniare che Gelli junior è stato un grande finanziatore del partito».\nE i digiuni estremi? Show artificiosi. Il medico di Pannella riferì a Quinto che quando il gandhiano decise di bere la propria urina davanti alle telecamere del Tg2, la sera prima la bollì e la mise in frigo per attenuarne la repellenza e allungare lo sciopero della sete.\nPannella ha disposto che Radio Radicale annunciasse la dipartita con il Requiem di Mozart, e questo un po’ lo riscatta. “Dies irae, dies illa”, giorno d’ira, sarà quel giorno. In cuor suo lo sapeva.\nMassimo Gandolfini, il leader del Family day, mi ha confidato un episodio accaduto durante un dibattito sull’eutanasia e sulle unioni civili svoltosi a Verona, nel quale Pannella era finito a parlare dell’Annunciazione di Maria e del valore della religione. Al termine dell’incontro, Gandolfini disse al coriaceo anticlericale, già gravemente malato: «Marco, ho sentito che sei in piena crisi mistica, voglio farti un regalo». E gli mise fra le mani una corona del rosario. Lui sorrise. Spero, con tutta l’anima, che gli sia servita.\n•\nMarco Lorenzetto, “Pannella e la corona del rosario”, «L’Arena. Il Giornale di Verona», 22.05.2016.\nIllustrazione: Andrea Pazienza, “Il mago Pannello - Prolisseide” 11, 1978."
  },
  {
    "objectID": "posts/pages/2016-03-15-indagini-scientifiche-il-giallo-e-la-matematica.html",
    "href": "posts/pages/2016-03-15-indagini-scientifiche-il-giallo-e-la-matematica.html",
    "title": "Indagini scientifiche: il giallo e la matematica",
    "section": "",
    "text": "Cosa hanno in comune l’indagine poliziesca e la matematica? Un affascinante excursus su differenti metodi di risoluzione di problemi. Da Poe a Simenon passando per il Programma di Hilbert e il Teorema di Fermat.\nL’enigma matematico sarebbe tipico del giallo classico, se ci fossero stati autori all’altezza. Di meglio, ma non troppo, s’era visto al cinema, con l’enigmistica però, che è cugina stretta della matematica. Sono appassionato di matematica e di enigmistica e, per prendere in giro questo sotto-genere (lo meritava per lo spessore troppo sottile di argomenti e situazioni), pubblicai la raccolta Viareggio, piccoli delitti imperfetti (Marco del Bucchia Editore 2006). Contiene otto racconti gialli, tutti basati su enigmi matematici o enigmistici.\nA suo tempo, fu segnalata da Ennio Peres (il più grande esperto italiano di giochi enigmistici e matematici) sul mensile di fumetti Linus. Dico questo per farvi capire quanto tenga alla matematica applicata alla costruzione di una trama gialla. Carlo Toffalori, docente di Logica all’Università di Camerino e appassionato di gialli, l’ha presa più sul serio di me, e in Il matematico in giallo. Una lettura scientifica dei romanzi polizieschi (Guanda 2008) cerca di dimostrare come la matematica possa essere (spero solo sulla carta) uno strumento simbiotico tra le attività del crimine e  quelle di detection.\nEdgar Allan Poe fornisce inizio alla serie dei detective con le chevalier Auguste Dupin, che per dare una soluzione logica al Mistero di Marie Roget utilizza il calcolo delle probabilità nella narrazione, in modo da sottolineare le differenze tra due assassinii. Da parte sua, Sherlock Holmes di Arthur Conan Doyle incarna meglio le caratteristiche del lucido ragionatore: Holmes «fa del metodo deduttivo e dunque, si potrebbe dire, matematico, la base delle sue indagini…». Niente di nuovo, ma Holmes è più un chimico eccentrico (manipola polveri), che un matematico; il suo avversario, il perfido professor Moriarty, è davvero un matematico, ma ha messo la sua intelligenza al servizio del crimine.\nUn altro “assassino matematico” lo si incontra nei romanzi di Rex Stout. In Invito a un’indagine, Nero Wolfe scopre l’assassino di una donna  grazie a un’intuizione sul suo pseudonimo Talete, come il saggio di Mileto, e a una serie di riflessioni sulla storia della geometria. Anche in altri romanzi di Wolfe emergono frammenti di matematica, si trova anche un curioso paragone tra Nero e Newton, ed è frequente il ricorso alle mathematical fiction. Nel racconto Nero Wolfe fa due più due la vittima è un matematico e la soluzione emerge dalla storia della nascita della cifra zero.\nCi sono poi gli “investigatori matematici” alla Ellery Queen. Nel Mistero di Capo di Spagna si espone una teoria sull’arte dell’investigazione che manifesta una chiara impostazione matematica e richiama esplicitamente il Programma di Hilbert. Infatti, quel che conta, per Ellery, è «la logicità, il perfetto concatenamento di indizi e particolari verso una soluzione che, alla stregua di un problema matematico, possa considerarsi ineccepibile e inattacabile sotto ogni aspetto». Queen è anche uno dei maestri dei cosiddetti “delitti impossibili”: non tanto crimini reali, tratti dalla vita comune, quanto vere sfide al lettore sul piano logico, enigmi e giochi intellettuali complessi.\nJohn Dickinson Carr è un altro famoso autore del “genere della camera chiusa”, nel quale il delitto avviene tra quattro mura e non si capisce da dove e come sia fuggito l’assassino, se non violando le leggi della fisica.\nNon ci si dimentica del commissario Maigret di Georges Simenon, anche se il suo “metodo” è quanto di meno scientifico ci possa essere, basato sull’introspezione psicologica degli indiziati; ciò che lo avvicina ai matematici, secondo Toffalori, è però quel rimuginìo lento e quasi ossessivo, senza orari, che fagocita giornate, notti intere e passeggiate. E perché allora non Adamsberg, lo “spalatore di nuvole” di Fred Vargas?\nNel suo saggio Toffalori, da buon matematico e professore, si mette a verificare se e come questi giudizi sono meritati, principalmente dal punto di vista della matematica. Dà anche un voto, e non è che i famosi detective di carta (e di conseguenza i loro autori) ci facciano una bella figura. Colpa anche del mercato: spesso  la descrizione della matematica presente nei gialli esaminati è fin troppo stereotipata e banalizzata (credo che potevano far di meglio). E non solo: nelle traduzioni degli anni 50 e 60 le poche descrizioni tecniche venivano cassate nell’edizione italiana. Capirete come il panorama sia desolante.\nToffalori, da vero professore, racconta anche i casi della matematica che, dal teorema di Fermat alla congettura di Goldbach, si sono trasformati in gialli della scienza. Cerca di dare dimostrazione della connessione tra la regina delle scienze e il genere poliziesco che, secondo Borges, è un tipo di romanzo fantastico speciale: frutto dell’intelligenza e non soltanto dell’immaginazione.\nToffalori, dopo un po’ però, cade nella ripetitività, e alcuni degli incisi risultano piuttosto gratuiti. Non è tutta colpa sua, non è facile pestare acqua nel mortai per fare il pane! Purtroppo, lo spunto apparentemente interessante, di riscrivere la storia della dimostrazione dell’ultima congettura di Fermat (per cui non esistono soluzioni intere positive all’equazione  laddove ), come se fosse un giallo, non è originale: nel 1996 ci aveva pensato Amir D. Aczel, come ci informa il suo appassionato saggio L’enigma di Fermat (Net 1998).\nPeccato che Toffalori non abbia letto la mia raccolta Viareggio, piccoli delitti imperfetti! È ancora in vendita, ma se mi contatterà gli invierò volentieri una copia. Contiene otto racconti gialli, tutti basati su enigmi matematici. Non sembra neppure conoscere la raccolta di Claudio Bartocci Racconti matematici (Einaudi 2006), dove non ci sono gialli - forse qualcosa vorrà dire. Per concludere, procuratevelo solo se siete davvero amanti dei gialli (non della matematica, potreste rimanerci male!).\n•\nOscar Montani, “Quando il matematico indaga”, «oscarmontani» 1.11.2014.\nImmagine: “Qedinsight”, 2011."
  },
  {
    "objectID": "posts/pages/2014-07-31-la-palude-letteraria.html",
    "href": "posts/pages/2014-07-31-la-palude-letteraria.html",
    "title": "La palude letteraria",
    "section": "",
    "text": "Cultura, comunicazione e sagre dell’inutile. Segre: eredità non riscosse. Dubois: la letteratura e le sue legittimazioni. Schücking: gruppi letterari e concorrenza commerciale. La scrittura, il digitale e Cicerone. Cordelli: il parlamento della palude. Cortellessa: la terra della prosa. Tribalismo e anomia. Dibattito:  Policastro, Longo, Sortino, Calcaterra, Gallerani, Voce, Mancuso, Mascheroni, Raimo, Beretta, Pedullà, Di Consoli, Di Paolo, Minardi, Silvestri, Berardinelli. Breve storia dell’arte di raccontare storie: dal romanzo borghese di Hegel agli scrittori inutili di Cavazzoni. Note sul narrativismo e sui sofware di scrittura. Dubini: il ripensamento dell’economia del libro. Ferroni: scritture a perdere. Eccessi, evaporazioni, successi, bestiari. Oscillazioni del narrare. Responsabilità per la parola e cura del mondo.\n1. L’origine della palude\nL’eredità di culture secolari sembra ridursi a strumento di consolazione di minoranze di melanconici, si impone una culturetta inconsistente di frasi fatte, mezze polemiche e rivendicazioni idiote: manca un’entità collettiva capace di traghettare la cultura umanistica dentro la multimedialità, nessuno sembra in grado di cavalcare l’innovazione per trasformarla in un veicolo di cultura rinnovata. Queste osservazioni di Cesare Segre, che concludevano la monumentale Storia della letteratura italiana diretta da Enrico Malato (uscita nel 2000 per Salerno, cinque anni dopo diffusa in edicola per il Sole 24ore - quindi potenzialmente a disposizione di tutti…), indicano esigenze e difficoltà ancora attuali. Quale pantano costringe a restare incapaci di prendere posizione e trovare direzioni?\nFin dove la comunicazione mediatica e la «scuola dello scorrevole nulla» (Giulio Ferroni, Scritture a perdere, 2010) hanno inghiottito anche le forme della cosiddetta cultura? Sembra impossibile formulare contenuti nelle sagre dell’inutile: trasmissioni televisive con un tasso più o meno letterario, megafestival librari e premi super-istituzionali dedicati questo, quello e quell’altro, bestseller blasonati di cui tutti sanno la trama senza averli nemmeno maneggiati. Il giornalismo disprezza apertamente stile, ricerca e rigore, imponendo aberrazioni autoreferenziali che però ormai sono inutili anche a vendere giornali. Lo spazio infinito di Internet, nonostante la ricchezza di soluzioni, è spesso ostaggio desideri e limiti di un intrattenimento di massa propriamente pornografico. Il gusto medio si adagia sull’acclamazione del mediocre, sostenuto da media, politici, popolo, sviluppo produttivo.\nSe la produzione letteraria sembra ormai inadeguata a rappresentare la realtà e gli scrittori possono figurare come stucchevoli perdigiorno, la sociologia della letteratura permette di comprendere che quanto definiamo “cultura” non è un fenomeno neutro e sempre uguale a se stesso, ma un processo di interazione con altri elementi che concorrono a definirne senso e funzioni. Per Jacques Dubois (La letteratura come istituzione, 1978) esistono aspetti di carattere collettivo e «istituzionali» che permettono definizione e legittimazione nelle opere letterarie; lo schema di base contrappone «scuole» in avvicendamento reciproco, anche laddove l’emergere di un autore, com’è riscontrabile per Baudelaire o Céline, possa seguire processi più complessi di quelli definiti da rigide appartenenze.\nLe modalità di svolgimento descritte da Dubois contribuiscono a relativizzare l’esistenza di uno «spirito dell’epoca» nel quale si manifesterebbe un’«assoluta libertà dell’arte», e Levin Schücking (Sociologia del gusto letterario, 1961) evidenzia che il cosiddetto gusto è imposto da gruppi la cui concorrenza è analoga a quella commerciale, costringendo le persone a non avere più gusti personali; l’irruzione di nuovi soggetti può rompere gli schemi preesistenti e costringere a messe in discussione complessive, ma è sempre richiesta l’assunzione di ruoli che permettano il determinarsi di una nuova situazione.\nLe novità non mancano, ma è difficile decodificarle. La crisi d’utenza coinvolge giornali e televisione, più che i libri, mentre la rete è sempre più frequentata e, tra una videata e l’altra, sono guardati, letti e scaricati anche testi di ogni tipo. Il digitale sta inoltre ridefinendo il modo di fare e diffondere libri, e il giornalista americano David Streitfield, esperto di letteratura e tecnologia, segnala il continuo incremento delle forme d’integrazione tra formati cartacei e immateriali e tra editori e comunicatori; inoltre, si può essere autori apprezzati anche sulle piattaforme digitali, dove peraltro è possibile anche usufruire di royalty maggiori. Tuttavia, se sono disponibili libri antichi e fuori catalogo, articoli scientifici e nuove proposte, non può essere sottovalutato che spesso si abusa di tutto il progresso del mondo per sfogarsi nei modi più banali, favorendo ampia diffusione di roba grossolana che, oltre ad essere facilmente “vendibile”, è in grado di provocare  complicità degne dei compagni di merende di paccianiana memoria.\nRicorda Cicerone nelle Tuscolanae Disputationes (I, 3-6, 45 a.C) che «chi usa in modo distorto il proprio tempo libero e le lettere» permette ad altri di sentirsi autorizzati a «scrivere con la stessa sciatteria»: nell’era delle comunicazioni di massa, le parole dell’esigente oratore romano pesano ancora di più che se scritte su pietra, facendo comprendere che il diffuso costume di giocare al ribasso degrada il gusto, marginalizza le eccellenze, inibisce l’intelligenza. Il disprezzo per la letteratura non è una novità e nel passato ha accompagnato anche correnti culturali a loro tempo necessarie laddove l’urgenza era ritrovare maggiore coesione verso le concrete condizioni del vivere: oggi però gli aspetti anticulturali e normalizzatori dei luoghi comuni basati su un vitalistico spregio del sapere sono sin troppo evidenti e dannosi.\nUna polemica scaturita da un articolo di Franco Cordelli, scrittore e critico teatrale, pubblicato su la Lettura #131 del 25 maggio 2014 ha richiamato, pur senza particolari approfondimenti, alcune di tali questioni. «La letteratura italiana degli ultimi vent’anni (a cominciare dal declino della critica, impoverita ancor più di romanzo e poesia) non è che una palude, in cui il bello e il brutto sono detti e sostenuti secondo un percorso prestabilito: pubblicazione (ma pubblicano tutti), recensione, premio. Non c’è altro. Oppure c’è, a guardare bene, meno distrattamente, il riconoscimento di una tribù: un’adesione prodiga di stilemi iperbolici. Sì, la faccenda è uguale per tutti, o quasi tutti; la plausibilità del valore è minima o nulla; la palude nasconde gruppi che non si riconoscono come tali, che neppure sanno di esserlo, e in cui ognuno per conto proprio persegue lo stesso fine - vale a dire (prima ancora del successo) la sopravvivenza editoriale».\nSu tali assunti è quindi elaborato, in base ad una propria «percezione», un Parlamento della Palude che, senza voler fare valutazioni di merito, suddivide settanta autori in sei gruppi. In base ad una propria capacità di strutturare i dati a disposizione è formulata una vera e propria istituzione: metafora funzionale ad evidenziare la qualità della «porzione più visibile» del mondo letterario. Sono già nomi utili per orientarsi nella produzione contemporanea; alcuni hanno ricevuto particolare ricorrenza nella polemica scaturita dalla provocazione di Cordelli, e sarà quindi possibile accennare anche a quanto scrivono: il che, nel parlare di letteratura, non è affatto scontato.\nA sinistra troviamo i Novisti (Pecoraro, Siti, Belpoliti, Pincio, Falco, Mazzoni, Cortellessa, Giglioli, Pugno, Vasta, Pedullà jr, Lagioia, Parrella): «Un che di simile a una casta di incerta memoria politica, erede di una tradizione di stile e rigore e i cui esponenti, per quanto sempre in prima linea, faticano a ritrovare l’antico vigore». Esternamente a questi, i Dissidenti (Fofi, Severini, Cavazzoni, Colasanti, Pusterla, Ferracuti, Giacopini, Raimo): «Sparuta e ideologicamente incoerente raccolta di nomi di irriducibili guardiani dell’hic et nunc». A destra, i Conservatori (La Capria, Berardinelli, Rasy, Cavalli, Ficara, La Porta, Onofri, Febbraro, Murgia, Marchesini): «Quanti mostrano un’orgogliosa indifferenza per il tempo che passa e sono spesso riconosciuti in quanto sempre reattivi a ciò che viene di sinistra presunto». All’estrema destra, Vitalisti (Moresco, Benedetti, Scarpa, Nove, Scurati, Genna, Di Consoli): «Di matrice dannunziano-pasoliniana, si caratterizza per un’aggressività verbale e una vistosa muscolarità». Al centro, come pertiene all’ago della bilancia, i Moderati (Montefoschi, Serra, Affinati, Doninelli, Magrelli, Manica, Veronesi, Trevi, Balestra, Piperno, Bajani, Giordano, Di Paolo): «Una forza ad alta vocazione istituzionale pronta ad assumere sulle proprie spalle il ruolo che la società culturale gli riconosce». Marginalmente, il Gruppo Misto (Lolini, Permunian, Di Mauro, Albinati, Di Stefano, Raffaeli, Trevisan, Galaverni, Gallerano, Torino, Caterini): «Composto da minoranze, transfughi e orfani». A parte, i Senatori a vita (I vari Guglielmi, Celati, Magris, Vassalli, Ferroni) «Assisi nel distacco della loro indiscussa celebrità, guardano con relativa attenzione a quanto gli accade intorno.»\nLa prima ad intervenire nella disputa è stata Gilda Policastro, riconoscendo come la situazione editoriale sia definitivamente compromessa dalle esigenze di mercato, che coinvolgono addirittura le singole uscite impedendo ogni visione d’insieme. In questo quadro, già delineato da André Schriffrin (Editoria senza editori, 1999), l’elaborazione di stili e concetti complessi si contamina con la decadenza linguistica, e per bene che vada gli scrittori devono sopportare le pretese di editor «pischelli» estranei a preoccupazioni di tipo linguistico. La contestazione verso Cordelli è netta e coinvolge validità dei gruppi e criteri di designazione: alle dense difficoltà di Giorgio Falco (castigato dal critico, che probabilmente lo considerato Novista per incomprensibilità) viene contrapposta la insipida semplicità di Andrea Bajani (Moderato - per la Policastro a causa delle sue deboli forze).\nInvece, Giorgio Ficara (Conservatore, ma per rapporti di semplice buon vicinato) è attaccato dalla Policastro perché Cordelli non ne aveva parlato male considerando Riviera (2010) un romanzo di viaggio piuttosto innovativo, che ora però diventa qualcosa di cui è meglio tacere. Le maggiori bastonate le riceve Antonio Scurati (Vitalista «chissà perché») la cui lingua desueta e improbabile è incapace di rappresentare il mondo e inciampa su se stessa in ripetizioni un po’ rimbambite («indubbiamente indubbia bellezza»). Incapace di approdare a quel conflitto culturale depurato dagli asti personali la cui necessità è sostenuta dalla stessa Policastro in Polemiche letterarie (2012), l’articolo, oltre che alle attenzioni degli editor, sfugge anche alla propria stessa sapienza, e pur offrendo spunti risulta così involuto da farsi il verso da solo.\nL’appassionata difesa sembra in realtà confermare una delle principali accuse: ad alcuni autori non interessa scrivere, ma, con le parole di Cordelli, «mettersi in posa», rendendosi responsabili di una letteratura di «pura farneticazione». Lo provano sintagmi che «non vogliono dire niente» tipo: «sagome sudate» (La gemella H,_ 2014), «aria accucciata», «energia di una moneta»_ (_L’ubicazione del bene_, 2009): ad esserne autore è Giorgio Falco, aderente ad una «circoscrizione che per comodità diremo d’“avanguardia”», nel quale sta in compagnia del critico Giorgio Vasta, che lo elogia con questi termini: «il bisogno di ricomporre per via letteraria una genesi del contemporaneo, vale a dire quella cosa che chiamiamo presente […], il desiderio di rendere conto nella lingua di ogni microfenomeno umanamente percepibile». Cordelli nota ironicamente che da sempre la lingua accoglie tali tensioni, e che «contemporaneo» e «presente» sono la medesima identica cosa: ma quando la sua indignazione tocca l’apice quanto arriva a quella che Vasta chiama «la messa in torsione dell’etica, il suo sfiguramento».\nDopo i rilievi nei confronti di monete energetiche ed etiche sfigurate, arriva quindi la rivelazione: l’«esaltazione» di cui in certi ambienti sarebbero oggetto autori non particolarmente meritevoli dipende da questioni di mera appartenenza «tribale», di cui porta ampia traccia la «ricca quanto tendenziosa antologia di Andrea Cortellessa La terra della prosa, dedicata agli scrittori che hanno esordito dopo il 1999». Laddove sappiamo, e non per diceria, che il “riconoscimento” non deriva da un’astratta e generica “bravura” ma da una serie di istanze di legittimazione, la rivelazione risulta in definitiva piuttosto scontata e neanche troppo scandalosa.\nIl recente libro di Cortellessa è recensito da Francesco Longo che lo definisce come una sorta di contro-antologia di un’assenza: considerata la storica «inabilità al romanzo» della letteratura italiana, nonché il modificarsi delle stesse forme narrative, il testo assume come criterio elettivo proprio quello di «non scrivere romanzi», di cui anzi viene lamentata la diffusa omogeneità, dettata delle esigenze di facile commercializzazione imposte dall’industria culturale. Ispirato testualmente né a criteri di bellezza, contenuti o stile, ma di «qualità letteraria», il lavoro di Cortellessa si concentra soprattutto su libri inclassificabili e su autori dotati di background poetico e con alle spalle la realizzazione di reportage narrativi, nei quali siano riscontrabili influenze di autori quali Manganelli o Landolfi, eco leopardiane o beckettiane, con il particolare pregio di presentarsi in «opposizione» a qualcosa.\nI temi prediligono le localizzazione: svincoli, rotonde, alberi rinsecchiti, confini, periferie, estraneità, non-luoghi. Gli argomenti riguardano lo sconforto (Falco: «il male oscuro dell’hinterland del benessere»; Rastello: «corpi nudi, scossi da un moto d’angoscia, come di partorienti fecondate da un mostro») e il disagio (Vasta: «Voglio ancora carotare nonostante il malessere, anzi tramite il malessere»; Arminio: «Scrivo perché devo morire»). A detta di Longo, la “qualità” di riferimento sembra dipendere troppo da elementi extraletterari, dimostrandosi incapace di scommettere sulle abilità allegoriche del romanzo e in definitiva sulla stessa letteratura.\nIn un’intervista Andrea Cortellessa (collocato tra gli incerti e affaticati Novissimi) difende il proprio lavoro critico: le appartenenze si basano anche su comuni visioni, e «parlare dei metodi di selezione renderebbe meno ovvia la pubblicazione di interventi come quello di Cordelli, che si basano su impressioni soggettive. Quella della palude è un’immagine mal scelta. Per definizione, è impossibile cartografare una palude. Si tratta di un ossimoro. Se Cordelli ha potuto fare una mappa, è proprio perché questa palude a cui fa riferimento non esiste, anche se gli elementi di oscurità non mancano.»\nQuindi, il compito critico al quale non ci si è ancora dedicati è quello di rischiarare le oscurità della letteratura italiana contemporanea, che guarda caso rimandano ad acque torbide: adempierlo potrebbe forse far saltare tanto la mappa quanto il territorio, portando a scoprire un altro mondo, nel quale la narrazione è compresa in un ecosistema più ampio. Intanto, la terra della prosa a cui approda Cortellessa comprende gli autori: Pincio, Nori, Cornia, Pascale, Permunian, Lagioia, Raimo, Pica, Ciamarra, Pugno, Arminio, Magrelli, Morelli, Trevi, Bàino, Falco, Samonà,  Baroncelli, Vorpsi, Ricci, Rastello, Saviano, Jones, Bajani, Pecoraro, Vasta, Bortolotti, Pedullà, Policastro, Orecchio, Carbé.\n«Il bitume in cui viviamo è reale, infesta la letteratura italiana e due sono le posizioni»: l’isolamento, per cui si impongono erudite classificazioni, quali quello di André Gide (Le Paludi, 1895 - tradotto proprio da Cordelli) e l’assimilazione, che porta a regredire a forme primitive, come sperimentato da Cormac McCarthy (La strada, 2007). In tali termini, Paolo Sortino apprezza il valore allegorico della palude e, volendo sorprendere, rivela che gli scrittori, pur se apparentemente fanno letteratura, appartengono al campo della biologia: infatti, sono studiati proprio «per carpire il segreto della sopravvivenza e l’origine di tutti gli esseri viventi. Il letterato ha un romanzo da scrivere ma non lo porterà mai a termine perché non vuole davvero comprendere la vita che pullula sul fondo del bitume.»\nIl corpo a corpo di un autore è quindi con la lingua: «la vera melma è la lingua italiana, scivolosa e splendente di colori cangianti come una bestia coperta di squame.» Non è certo una novità, anche se in questo modo era stato detto soltanto nei fumetti: del resto, sono stati definitivamente erosi i confini tra letteratura disegnata (definita tecnicamente come paraletteratura, sempre più lontana nelle sue realizzazioni da rappresentazioni conformiste) e quella di sole parole (nella quale spesso è compresa anche la letteratura di massa che in teoria dovrebbe esserne esclusa). Fa riflettere sulle condizioni della letteratura che in Italia, dopo stagioni entusiasmanti, una grigia e decomposta produzione fumettistica tende ad assimilarsi ad una compiaciuta letteratura d’accatto, in una zona grigiastra della quale il campione sembra essere Tito Faraci: mancano anche le condizioni per permettere vette simili a quelle dell’inglese Alan Moore, autore già nei primi anni ottanta delle dense e intricate storie di Swamp Thing - la cosa della palude, toccante proprio dove si incontra con un parlamento di alberi al quale le piccole miserie umane non possono insegnare assolutamente nulla.\nContesta la metafora parlamentare cordelliana Domenico Calcaterra: preferibile un «canovaccio descrittivo riferito al tempo che fa, alle diverse latitudini intellettuali». Quindi, riposiziona le varie caselle basandosi su criteri meteorologici, mantenendo incertezze sulla locazione di Cordelli, a suo agio «nell’arido come nel frigido», in quanto parla soltanto del «deserto della sua desolazione». Insomma, la convulsa aggettivazione delle previsioni del tempo può adattarsi alle linee di tendenza della letteratura odierna ed è capace di descrivere le opere di qualità da questa offerta: come unica garanzia, è chiesto di passare dalla «percezione» al «senso comune». Le argomentazioni di Cordelli sarebbero potute essere più consistenti, ma quelle di Calcaterra sono piuttosto sciatte: infatti, se la percezione è già una forma di strutturazione, una letteratura costretta a correre dietro al senso comune ne espone sin troppo i parametri alle intemperie.\nMolti degli attacchi trascurano che la tassonomia proposta da Cordelli cerca una descrizione utile a comprendere il senso della letteratura odierna e tratta di una «necessità intrinseca in quanto è reputato culturalmente significativo»; estranea ad una ripartizione in «buoni e cattivi», intenzionalmente teneva fuori tanto gli scrittori già acquisiti a riconosciuta eccellenza, quanto la maggior parte dei poeti che, per problemi loro, da tempo hanno «rinunciato a dire qualcosa in più, rispetto ai propri versi». L’aspetto realmente stagnante e davvero inquietante di quanto emerge dalla Palude è che proprio il «culturalmente significativo» tende ad autorappresentarsi come raggrumato in un ambiente melmoso e puzzolente.\nIl tribalismo contemporaneo era stato elogiato in ambito postmoderno dal sociologo Michael Maffesoli, ma la nozione sembrerebbe ormai piuttosto esaurita: quel che resta della società ormai si compone non tanto di «appartenenze sovraindividuali»,_ quanto di _bozzoli,_ _nel quale a polverizzarsi è lo stesso individuo. In tale atomizzazione, anche i gruppi di cui la letteratura e l’arte si compongono sono vessati da una corruzione endemica dove il merito non ha posto, venendo così a costituirsi in cosche verticiste niente affatto meritocratiche, oppure in gruppi di auto-aiuto del tutto alieni a questioni di poetica e stile, dei quali si è parte per mera casualità o per semplice opportunità: insomma, per sostegno e protezione, nel migliore di casi amicizia e birra, prescindendo del tutto da questioni di carattere letterario e stilistico.\nEsempio emblematico di queste contorsioni è che Cordelli tra i Novisti ci piazzi Walter Siti, che con Resistere non serve a niente (2013) offre l’esempio programmatico di una letteratura di destra che però piace ai cultori del “nuovo” a loro agio a sinistra: siamo però sicuri che la semplice reattività del resistere sia qualcosa che sappia guardare davvero avanti, così come la classica definizione di sinistra dovrebbe richiedere? E non è ormai storicizzato che la destra abbia sfacciatamente incensato il nuovo che avanza?\nLa collocazione di un autore in un gruppo o in un altro appare del tutto estrinseca, eppure l’operazione di riconoscerlo non è affatto umorale, e ne difende l’eticità Stefano Gallerani (Gruppo Misto). Il Parlamento della Palude corrisponde ad una metafora strumentale, valida per quanto riesce a dire, i suoi principi sono esplicitamente di tipo sintomatico: se gli è stato attribuito «carattere inclusivo ovvero esclusivo, quasi si trattasse di un canone», questo era proprio quanto dichiaratamente escluso. Pertanto, l’intera polemica è basata su un equivoco, lamenti e attacchi sono gratuiti: chiunque, invece di accanirsi, poteva proporre criteri e questioni diverse. I rilievi sulla scrittura di Falco e Vasta sono pertinenti, dato che da sempre la critica deve «cogliere i passi cruciali di un testo, quei brani che trascendono il testo stesso o ne rappresentano un concentrato». L’ancoraggio alla realtà è dimostrato dalla capacità di leggere un arco d’autori che coprono un quarantennio; stupore, spaesamento e irritazione sono legittimi dove esistono troppi luoghi comuni da smuovere.\n2. Immersi nella palude\nAlcuni dei luoghi comuni che ingombrano il dibattito rappresentano il dazio da corrispondere alle tradizionali appartenenze politiche e ideologiche che, seppur in modo approssimativo o confusionario, a qualcuno sono ancora richieste dalle testate di riferimento o da altre circostanze, dimostrando una volta in più come sia necessario ripensare i rapporti tra sapere e potere in modi che garantiscano alla cultura la possibilità d’essere politica senza dover subire condizionamenti o persecuzioni da amministratori o presunti tali. A sinistra, Lello Voce lamenta la monotonia delle continue apocalissi letterarie proclamate da chi si compiace a pronunciare profezie di «pochi passaggi, rapsodici e spesso oscuri»; tuttavia, dimostra a sua volta superficialità d’analisi, lasciandosi inghiottire dallo stesso nulla denunciato.\nA destra, Maria Rosa Mancuso nomina autori non compresi in nessuno dei due schieramenti: Ottavio Cappellani, Rosa Matteucci, Marco Missiroli e Andrea Tarabbia, elogiati perché, come fossero tazze di tè, «hanno allietato i nostri pomeriggi». Luigi Mascheroni, perplesso tanto dei criteri proposti quanto del dibattito scaturito, individua altri nomi e ridisegna la mappa personalizzandone la toponomastica, ponendosi in competizione con Cordelli pur dimostrando di non averne né il brio né il gusto. Il riordino degli scaffali porta dal rovente clima critica letteraria ad uno più da centro commerciale. Impedibili: Falco, Vasta, Savic, Aldo Giovanni Giacomo, Wu Ming, Moccia, Troisi, Villaggio. Il Secondo Mestiere: Gramellini, De Cataldo, Gruber, Franceschini, Floris, Sangiorgi, Guccini, De Carlo. Provinciali: Biondolillo, Culicchia, Malvadi, Camilleri, Vitali, Lilin, Agnello Hornby, Nesi, Cracco, Repetti. Milfissime:** Lucarelli, Baresani, Policastro, Morvillo, Cao, Santacroce, Panarello, Parodi, D’Amico, Raimo, Busi. Inutili: De Luca, Mazzucco, Carofiglio, Angela, Cordelli, Veltroni, Ovadia, Severgnini, Scalfari, Aspesi. Demodè: Arbasino, Citati, Faletti, Pacifico, Mauresing, Bignardi, Rohwacher, Cordero, Pennacchi, Eco, Saviano. Innocui**: D’Avenia, Volo, Baricco, Mazzantini, Corona, D’Orrico, Fo, Piccolo.\nRimescolare le acque sarebbe necessario per fare gli interessi della letteratura, ma una polemica a circuito chiuso basata su banali idiosincrasie è del tutto inutile: per Christian Raimo il contraddittorio emerso non è né chiaro né esplicativo e non coinvolge scrittura o libri, nessuna questione autenticamente letteraria, ma evidenzia proprio il gioco dello schierarsi, apparentemente quasi tutto interno alla pagina culturale del Corriere. Se con i loro meriti, i romanzi di Falco possono soffrire di densità eccessiva e la critica di Vasta può essere iperbolica e opaca, stroncarli non risolve il discorso sull’avanguardia, compreso in un’arbitraria tassonomia che coinvolge cordate, tribù e circoscrizioni, spesso costrette ad autodifendersi loro malgrado.\nPer Raimo (da Cordelli collocato tra i Dissidenti e presente anche nell’antologia di Cortellessa) occorre recuperare il lavoro di mediazione oggi carente e un tempo svolto dall’università, discutendo, con la dovuta ferocia, del merito dei testi e non della lanugine dell’ombelico. Difficile negare che sia ormai indispensabile assumere un serio lavoro di studio al di fuori delle istituzioni di rappresentanza, destituendo definitivamente tutti coloro che credono di divulgare banalizzando, ma va anche compreso che i confronti necessari ad uno scrittore si collocano su campi più significativi di quelli dettati da circostanze e appartenenze più o meno obbligate o presunte.\nConsapevole che la critica non è una materia fatta di rigidità cadaveriche, Alessandro Beretta apprezza la scrittura di Falco e Vasta e, con tutte le sue parzialità, le ricognizioni di Cortellessa, ed è anche pronto a riconosce la dignità del «racconto da camera della letteratura» di Cordelli, decisamente più dignitoso di molte ingiustificate reazioni di stizza. Infatti, una proposta non ha valore di legge, un’istantanea può cambiare nel tempo e anzi permette di giocare con l’immaginario delle poetiche, e anzi favorisce di porsi domandi tipo dove sedere, oppure perché lì c’è quel tale, o anche quando ci saranno le prossime elezioni. Servirebbe inoltre una camera anche per editori, agenti, editor, un planetario per i poeti, nonché una bella sauna per gli esordienti. Purtroppo, costruire in una palude non è facile, bonificare costa, e certi consigli non servono nemmeno per mettere ordine tra i libri: tuttavia, è avvertita l’esigenza di una critica che non sia puro marketing oppure semplice azione di diversivo.\nGabriele Pedullà raccoglie tale esigenza e riconosce che un ordine sussiste dove viene assunta la responsabilità di scegliere quanto sia rappresentativo della letteratura italiana contemporanea, ma le metafore di «mappatura» e «palude», che riconducono all’instabilità di confini e a alla sgradevolezza, necessitano di un approfondimento. Destituendo la validità dei riferimenti geografici (Cortellessa) e biologici (Sortino), ne è individuato uno propriamente politico: Palude infatti rievoca il nome dei quattrocento parlamentari della Convenzione nazionale che durante la rivoluzione francese non erano schierati né a sinistra con la Montagna, né a destra con i Girondini, gregari sempre pronti a riposizionarsi appoggiando prima il Terrore e poi il Termidoro. Palude è quindi il nome che merita l’Italia emersa nel tramonto degli ideali degli anni settanta: se negli anni ottanta Cordelli accusava d’essere complici di un grande Termidoro letterario i propri coetanei (De Carlo, Del Giudice, Rasy, Tabucchi), oggi disprezza la “condizione liquida” dove si sopravvive cercando di spuntare improbabili carriere.\nPedullà (considerato Novista da Cordelli e antologizzato da Cortellessa) lucidamente individua un problema delle odierne legittimazioni della letteratura: dove tutto va bene, nulla ha più valore. La formula, che riecheggia le icastiche osservazioni di Schopenhauer (Sul mestiere di scrittore e sullo stile, 1851), oggi è radicalizzata laddove al posto di gruppi in competizione si è stabilita una «federazione di comunità» incerta e approssimativa, dove nessuno è in grado di sostenere posizioni che permettano conflitto e ognuno è pronto a negoziare con blandi ed effimeri riconoscimenti, al massimo litigando per risentimenti personali. Tale situazione emargina chi non è abbastanza conformista e vale davvero qualcosa, perpetrando silenziosamente l’omicidio della letteratura; sarebbe invece necessario che i letterati siano in grado di dividersi su grandi opzioni stilistiche e politiche. La classificazione proposta da Cordelli vorrebbe proprio costringere gli interessati a prendere posizione e a pronunciarsi: tuttavia, il suo principale risultato è l’aver provocato la compattezza del fronte dei «giovani rampanti» contro il «vecchio sessantottino» - probabilmente ancora ignari di condividere una stessa matrice “comunicativa”.\nAndrea Di Consoli segnala che una cesura di posizioni è effettuata laddove le generiche macro-categorie di Cordelli segnano il suo divorzio dalla letteratura e critica novista, a cui aderì con autofiction in anticipo quali Il poeta postumo (1978). Il suo rifiuto della conciliazione offerta nella «meccanica armonia» del romanzo ordinario trovava sponda in autori quali Carlo Levi, Ennio Flaiano, Oreste del Buono: una sintesi tra «sguardo freddo e lirismo» che tentava di risolvere il conflitto, spesso puramente retorico, tra avanguardia e tradizione. Critico attento di tutte le avanguardie possibili del teatro italiano, Cordelli anche nella letteratura segue un’oscillazione spiazzante, consapevole di quanto possano essere dannosi il sentimento di superiorità di chi pensa d’essere depositario di una cabala stilistica spesso limitata a banale esibizionismo lessicale; il ragionamento fa capire che Cortellessa, già definito come malato di nevrosi settaristica, potrebbe essere anche affetto da «odio programmatico per la realtà».\nDi Consoli (non incluso nell’antologia di Cortellessa e considerato Vitalista da Cordelli - ma si sente un po’ Conservatore e un po’ Dissidente) ridicolizza le teorie letterarie avanguardiste, che dai tempi del Gruppo 63 producono risultati irrisori, e afferma che una critica autentica deve saper fare storia e ritrovare criteri diversi dall’egemonia schiacciata sul presente, in definitiva limitati al culto del successo e delle sue ombre. Discutere nel merito di un’idea, senza dare per scontato che l’applauso sia dovuto.\nDi quale applauso possiamo parlare però, laddove regna perlopiù frustrazione? Paolo Di Paolo (Moderato, ma non complimentoso) denuncia che le critiche a Cordelli non riguardano questioni di metodo e stile, ma tentano esclusivamente di fare gli interessi propri e quegli degli amici carissimi. Il problema effettivo è nei cambiamenti strutturali comportati dalla diffusione delle nuove tecnologie, che hanno introdotto nel contesto letterario molto di più di un nuovo soggetto, con effetti non del tutto ancora compresi. Il mercato librario è in contrazione, su Internet la piattaforma di self-publishing ilmiolibro.it registra oltre ventimila presenze: troppe, suggerendo che la macro-categoria sia proprio quella dei frustrati. Tutti sono «poco percepiti», lo stesso Cortellessa sembra influente ma non vanta collaborazioni realmente importanti, e la tribù serve proprio a risolvere il deficit di visibilità, a recensirsi a vicenda in modi che ostentano soltanto la diffusa impotenza: «Un autore pubblicato su ilmiolibro.it sponsorizza un suo compagno di strada pubblicato su ilmiolibro.it, Cortellessa mette nell’antologia i suoi amici, quell’altro posta la recensione appena pubblicata allo straordinario esordio del suo ex compagno di scuola.»\nIn questi piccoli, patetici condomini risulta impossibile trovare una corrente, una scena: Cordelli, «crudelmente curioso come pochi altri» ha il merito di leggere il più possibile, di ricavare una mappa; gli altri, che non leggono, e spesso involuti anche nello scrivere, «hanno già deciso da sempre chi è bravo e chi no, e fanno tanta, tanta tenerezza». Di Paolo approfondisce l’aspetto editoriale della questione: il lavoro letterario è travolto dal caos e dall’indifferenza, si è esposti a cambiamenti che non garantiscono nulla, né lettori, né compensi e tantomeno contratti; i lettori forti sono lo stesso numero degli anni sessanta, ma il mondo delle lettere ha mollato gli ormeggi, bada ad una sopravvivenza tanto patinata quanto indecorosa, la logica commerciale della competizione letteraria diventa spietata ed esclusiva. Dal momento che un romanzo non ha affatto una ragione d’essere scontata, bisognerebbe smetterla di accusare i lettori e di fare gli schizzinosi nei confronti delle loro esigenze: puntare quindi tanto su contenuti forti, quanto su dinamiche imprenditoriali e logiche di marchio; Sabrina Minardi sviluppa tale aspetto ponendo l’attenzione su “marchi” piuttosto riconoscibili, ma dimentica che il lavoro di ufficio stampa, oltre a prescindere dall’esistenza della letteratura, ne costituisce pure una sorta di negazione\nRicordando che l’editoria perde il 7% all’anno, durante il quale non legge neanche un libro il 57% della popolazione, il cui 70% è incapace di decifrare un testo complesso, Raffaella Silvestri afferma l’esigenza di trovare fondi per i programmi culturali e soprattutto per gli autori esordienti e le donne: come distribuire questi soldi e farli germogliare in cultura, rimane però un mistero, se non attraverso l’altrettanto misteriosa e un po’ democristiana misura di incrementare la rappresentanza dei Moderati, capaci di «assumere sulle proprie spalle il ruolo che la società culturale gli riconosce». Questa società culturale dovrebbe quindi essere estesa da ogni «intellettuale», livellando «democraticamente» il divario tra cultura alta e cultura bassa, mediando il bisogno del pubblico e l’ampia offerta di letteratura contemporanea.\nSe la letteratura contemporanea non è propriamente quanto è pubblicato in questo momento e le distinzioni tra alto e basso sono saltate da un pezzo, un ampio dibattito informa che gli intellettuali non si sa più bene chi siano, mentre la classe media del paese, già in storico ritardo, è pure prematuramente sparita. Edward Said (Dire la verità, 1994), di cui Gallerani segnala la critica all’intellettuale miseramente preoccupato soltanto di non dare fastidio a nessuno, ricorda l’importanza di porsi ai margini, «lontani dai poteri accentratori»: tali argomenti appartengono a quel qualcosa da dire che ogni scrittore dovrebbe considerare, ma questo forse non riguarda la campionessa di Masterpiece, che crede di vivere in un mondo dove gli autori atterrano dai razzi e sono allattati dalle case editrici, piccole o grandi che siano.\nIl realismo ritorna e ogni dubbio sembrerebbe però risolto da Alfonso Berardinelli. Cordelli vuole «fare dispetto a qualcuno attirando l’attenzione di molti», soffre di malumori e invidie alimentata dalla negazione della realtà, pretende di fare classificazioni rigorose e però va a casaccio. Se a dirlo è un vecchio amico, e un critico che comprende l’importanza della teoria letteraria, potremmo anche crederci: tuttavia, si ha l’impressione che Berardinelli voglia punire Cordelli, del quale è denunciata l’antipatia verso i Novisti (tra i quali Cortellessa, Giglioli, Pedullà), da cui si sente tradito, e verso i Conservatori (La Capria, Rasy, Onofri, La Porta, Berardinelli stesso), di cui non si fida per principio; di Novisti come Siti, colpevole di essere «uomo fondamentalmente di destra», invece si libera presto e in via del tutto ideologica, quindi inadeguata alla letteratura.\nUn aspetto importante è nel riconoscere che le categorie a cui il Parlamento della Palude fa riferimento, oltre a essere approssimative, sono soprattutto datate: infatti, oggi «il nuovo è piuttosto vecchio, l’avanguardia sa di retroguardia, lo sperimentalismo è usato come garanzia di non sbagliare, la sinistra si nutre di nostalgie, il progresso produce regressione.» Il rilievo non trova però sviluppo e la questione sembra risolversi in uno scherzo della gelosia, riducendo così la letteratura ad un fatto umorale e privato.\nCordelli rilancia, pur prescindendo dalle reazioni al suo intervento in quanto non usa il computer, e in un’intervista ribadisce che quello letterario è un «mondo confuso», fatto di piccoli interessi egoistici e tribali: il problema vero è che «da tempo non esiste più l’universalità nella letteratura, che è diventata internazionale. Si tratta di un processo irreversibile dal quale non si tornerà indietro, conseguenza dell’iper-democrazia». Accennando ad un’importante distinzione tra universalità e globalizzazione, che trova sviluppi in Marc Augé, afferma che l’elaborazione stilistica, la quale dovrebbe contraddistinguere lo scrittore rispetto allo scrivente, è ormai secondaria: «non ci sono scrittori considerati all’unanimità grandi», anche perché si favorisce una «lingua internazionale, che si presta a essere tradotta facilmente».\nDi fronte alle possibilità che un’epoca di contaminazioni non soltanto linguistiche sa offrire, la posizione rinunciataria di Cordelli appare propriamente aberrante e non può essere in nessun modo assunta come paradigmatica; conferma inoltre che, pure se qualcosa la indovina, lui non è un critico letterario: è quindi opportuno spostare altrove il fulcro della discussione, superando molte impantanate posizioni.\n3. Prima della palude\nFacciamo un po’ di storia dell’arte di raccontare storie, tralasciando considerazioni sulla poesia, la cui produzione prevalente è sembrata così velleitaria da non essere degna nemmeno di insulti; provvede però Giuseppe Genna affermando che quella degli ultimi due decenni faccia propriamente «schifo»: incapace di cogliere il mutamento antropologico, insufficiente nella considerazione storica e del tutto latitante in quella metafisica.\nIl raccontare, se nella grecia antica poteva essere considerato affine alla dimostrazione argomentativa, progressivamente perde tale ruolo, e nella modernità approda alle forme del romanzo. Il primo a fornirne una descrizione è Hegel (Estetica, 1835-38 – postuma), che lo definisce quale «epopea borghese», espressione di mondo e categorie mentali dove entrano in contrasto «poesia del cuore» e «prosaicità del reale». Infatti, a differenza dei personaggi dell’epica antica, il Wilhelm Meinster (1795) di Goethe è solo il membro limitato d’una società, non la sua «figura totale»; tuttavia, la sua azione stabilisce una profonda unità narrativa. Lukács (Teoria del romanzo, 1916), estimatore di Manzoni, che da par suo già sapeva che le lettere fossero «una buffoneria, un mestiere guastato» (Fermo e Lucia, 1827), coglie proprio nell’opera dell’autore italiano la vicinanza al «dramma della vita» e l’importanza della lotta contro il tempo.\nIn un’Europa scossa da guerre e rivoluzioni la borghesia trionfa, portando anche allo sviluppo del romanzo. In Francia, il termine naturalista è attribuito dal sociologo Taine alla «comédie humaine» di Balzac, Zola elabora uno stile di scrittura analogo alle scienze naturali. Impersonalità e metodo sono perseguiti da Flaubert a prescindere da qualsiasi affettata «ispirazione» e preoccupazione sociale; il suo ultimo romanzo* Bouvard e Pécuchet* (1874-1880 - incompiuto) attraversa tutte le forme del sapere per mostrare, nelle spassose vicissitudini di due copisti che si ritirano in campagna, una ragione la cui ultima risorsa è di arrendersi «alla meschinità perenne del tutto». Questa segnalazione è di Maupassant, che dal 1880 e per dieci anni, in trecento novelle di splendida e crudele ironia, cesella la forma minima e più compiuta di una narrazione in perfetto equilibrio tra visione d’insieme e gusto del dettaglio, gocce di desolante verità dalla lunga influenza anche nel secolo a seguire. In un’Italia coinvolta in un lungo processo di nazionalizzazione e ancora priva di sviluppo industriale, il naturalismo assume le forme del verismo, trovando esponenti prima in Capuana e Verga, e poi in Pirandello e Svevo.\nIl tempo incalza, drammaticamente, a una guerra mondiale ne segue un’altra, e la Germania che ha portato la filosofia alle sue vette crolla sotto il peso dell’effettualità più brutale, coinvolgendo anche l’Italia. La morte sanziona il narrato che alla vita attinge: Walter Benjamin (Il narratore, in Angelus Novus, 1955 – postumo), cosciente della crescente difficoltà tanto di incontrare chi è abile nel raccontare quanto di compiere e scambiare esperienze, sperimenta la contaminazione di tutti i generi in opere impossibili da completare. La coesione tra azione e storia inizia a dissolversi, con la perdita della centralità del soggetto conoscente anche il ruolo dell’io narrante inizia a smarrirsi, l’incontro con se stessi presupposto dal raccogliere fatti dispersi in storie da raccontare non è più così ovvio. In Italia, scapigliatura e decadentismo guardano a questi fermenti a distanza, lasciando forse la loro prova migliore nella prosa poetica e particolarmente tattile del Notturno (1916-1921) di Gabriele D’Annunzio.\nNell’espressionismo tedesco, è esemplare la frammentazione di piani e linguaggi rappresentata nel cantiere di una grande piazza da Alfred Döblin in Berlin Alexanderplatz (1929); il racconto della rottura diventa poi centrale in Günther Grass, e in Una lunga storia (1995) di fronte alle macerie del muro che ha definito la seconda metà del secolo si afferma che «il frammento è migliore dell’intero». In un proliferare di particolarismi, il capitalismo divorzia dalla borghesia e il mondo resta appeso ai giochi di una finanza sciupona; mentre si prepara questo nostro millennio in corso, Montale critica l’industria culturale e Calvino elogia una cultura industriosa; oggi, se la poesia narrata e universale e la prosa ritmata e duttile dei due grandi autori rappresentano sfide tuttora da raccogliere, i loro modelli di partecipazione culturale risultano ambedue datati. Nello smarrimento generale, a quelli che si credono svegli basta ripetere giaculatorie autoassolventi quali l’«io so» di Pasolini, ignorandone però implicazioni e portata, incrementando equivoci e illazioni.\nL’esigenza di una prospettiva globale va mantenuta nonostante tutti i ritardi e i provincialismi di cui può soffrire l’Italia: peraltro, se oggi la globalizzazione è particolarmente pressante, l’italiano è una lingua colta che esiste da molto prima del paese politico e che esprime una letteratura da sempre aperta a vaste influenze. Nelle terre d’utopia di cui la letteratura si compone, è l’America ad essere vista quale teatro delle passioni collettive e a rappresentare, come intese Pavese (La letteratura americana e altri saggi, 1930-1950), un modo per scoprire l’Italia. E mentre il paese si diversifica al punto di faticare a ritrovarsi, le correnti culturali perdono di senso, il mercato editoriale si ritrova invaso da inutilità che di “romanzesco” hanno soprattutto le pretese del marketing, troppi si sentono obbligati a scrivere e atteggiarsi non facilitando quella “gultura” di cui tanto si parla.\nIl sapere entra nell’era informatizzata, e fornisce attenzioni al fenomeno La condizione postmoderna (1979) di Lyotard, per il quale le esigenze di trasparenza e commerciabilità della comunicazione scaturite tra la fine del monopolio degli stati e il profilarsi delle imprese multinazionali favoriscono il proliferare tanto di verità locali dal valore pragmatico e irriducibili alle ideologie, quanto di forme di dissenso capaci di produrre nuovi saperi e in competizione con il potere. L’antologia di saggi Postmoderno e letteratura (1984) curata per l’Italia da Peter Caravetta e Paolo Spedicato è essenziale per comprendere le prospettive di un’idea di narrazione capace di includere la stessa storiografia e caratterizzata da piani e funzionalità, dove la costruzione di universi fittizi dipende da un principio logico immanente al testo.\nLe esperienze di frammentazione, nomadismo, chiusura, trovano momento topico nel Pasto nudo (1959) di William S. Burroughs, smantellamento di testi attraverso complesse strutture associative. Ma se lo scrittore si limita, con le parole di quello che forse è anche l’autore più dotato della beat generation, a «guardarsi allo specchio» e a vendicare la propria insicurezza e dipendenza dal linguaggio, anche le esperienze di ricerca possono codificarsi e implodere in manierismo pedante e sterile autoriflessività: così, «l’usura delle forme» teorizzata da John Barth (Letteratura dell’esaurimento, 1967) diventa usura formale. Slittando dal postmoderno a qualcosa che gli è, se non dopo, a fianco, la metanarrazione di David F. Wallace (Verso occidente l’impero dirige il suo corso, 1989) lavora in tutti i modi possibili un racconto e la figura di Barth, ironizzando sul fatto che per qualcuno diventa narrazione persino questo: «I nomi verbizzavano via, avverbialmente aggetivali».\nCon un razionalismo che sfiora spesso l’assurdo pur se alieno da ogni insensatezza, Leibniz aveva già compreso che la percezione è l’azione di strutturare i dati: ogni dato ha una storia e con tutte le altre storie diverse si inseriscono nel mondo, il quale è una storia scelta da Dio secondo libertà e necessità. Per quanto alla base non vi sia più alcuna armonia prestabilita ma piuttosto la destituzione del soggetto e della sua unitarietà, l’esigenza di coesione rappresentativa espressa dal filosofo consulente nel seicento viene in qualche modo raccolta negli anni ottanta dal narrativismo, corrente inaugurata dallo studioso di letteratura William J. T. Mitchell, che ha come influenza più diretta il decostruzionismo di Derrida e coinvolge in maniera multidisciplinare dall’antropologia alle neuroscienze. Alla base dell’esperienza umana c’è l’esigenza di ordinare gli eventi sparsi in una sequenza temporale coerente e carica di significato - in una storia che abbia un senso. La coscienza e il rapporto con la realtà sono di tipo narrativo (Jerome Bruner, psicologo cognitivista), l’esigenza di non far sprofondare la realtà nel delirio psicotico porta ad essere tutti perfetti romanzieri (Dan Dennet, filosofo).\nIl narrativismo risponde alla fine della legittimazione ideologica del sapere e delle “grandi narrazioni” descritta dal postmodernismo promuovendo la narrazione a visione totalizzante capace di coordinare ogni frammento, ma viene sabotata dal fatto che i narratori più esperti e interessanti, come Proust e W. G. Sebald (Austerlitz, 2001), procedono non attraverso la memoria narrativa, ma in base a quella episodica, che si compone di flash isolati e non secondo la rigida organizzazione diacronica di una fiction. Peraltro, una memoria di episodi stratificati può essere maggiormente in grado di comprendere se stessa di qualche trama combinata per forza: dietro questa, come nota la filosofa Gloria Origgi, l’illusorietà del sé diventa ancora più schiacciante e la ricerca teleologica di senso definitivamente giustificatoria.\nSi potrebbe contrapporre al narrativismo una considerazione “narrante” del criticismo kantiano, che attraverso la produzione di significati individuata da Cassirer (La filosofia delle forme simboliche, 1923-1929) permetta di pensare un pluralismo di prospettive internamente all’universale esigenza del narrare, seguendo un’oscillazione dal tutto alle parti che favorisca lo sviluppo, se non dell’identità personale, della capacità di giudizio e della nostra costante emancipazione, la cui teleologia è del tutto interna e dipende da specifiche ragioni da scoprire e ridiscutere di continuo. Tuttavia, questo è proprio quanto viene negato da una società che, chissà perché, si ritiene così emancipata da fare a meno del reale e di tutto il resto e dove un narrare inflazionistico tenta di tenere insieme personalità frammentate, conducendo così anche a inibire la capacità critica dell’autore, aspetto peculiare della letteratura moderna.\nLa comunicazione procede rivelando tutta la sua torbidità, la letteratura esonda dai confini ma offusca i propri ambiti, proliferano storielle sempre più insipide e dissenso e sapere diventano parole difficili tanto per conto loro quanto messe insieme. Infine, un rilevo critico si trasforma in motivo di denuncia penale (come nella querelle Carofiglio-Ostuni, nata da un appunto su Facebook e trascinata poi in questura). Nei decenni, pretese e ricatti si sono accavallati e confusi: proprio per questo, non è più possibile avallare qualsiasi cosa abbia forma di parole quale “scrittura” ma nemmeno si può voler far credere che la legittimazione di un testo letterario sia la “qualità”: Leopardi già sapeva che pochi sanno riconoscere la cura di un testo, e non a caso è pieno di famossisimi sciattoni per i quali ogni minimo approfondimento è sempre fuori luogo, conferendo preciso riscontro a quanto asseriva Il giovane Holden (1951) di J. D. Salinger: «uno stronzo è chi evita di fare un discorso intelligente.»\nLe esperienze letterarie italiane emergenti negli inizi del secolo XXI sembrano ritrovare la capacità di sbrogliare una verità e appellare il reale attraversando le forme del verosimile e di un mondo irreale , ma anche quando trovano riscontri è per i fatti extralettarari legati alla comunicazione, quali la politica giudiziaria (Saviano) o la mondanità dei premi (Siti). I libri continuano a ritagliarsi culti molto selettivi, pochissimi affrontano la formazione necessaria ad avere effettive competenze letterarie, professori e comunicatori fanno a gara a favorirne il massacro. I cambiamenti di statuto comportano il restringersi del ruolo sociale dello scrittore, chi tarda ad accorgersene rende ancora più minuscola la propria importanza.\nLe élite culturali ormai deposte pretendono di mantenere un’immeritata rendita di posizione, figure più o meno sponsorizzate sono perlopiù campioni di presenzialismo e raffazzonaggine: di per sé, il calo di vendita di cattivi autori affermati è un’autentica liberazione. Tuttavia, vendono ancora meno le innumerevoli opere degne: il problema vero è che mancano ambiente, dibattito e influenza, e laddove non si goda di particolari compiacenze e protezioni ci si ritrova spezzati tra inefficacia e incertezza. Nelle forme più patetiche la proliferazione tecnologica si accompagna a quella altrettanto incontrollabile degli scriventi drogati di autopromozione, grazie ai quali Internet, aldilà delle demagogie, si configura come la discarica dell’umanità: se l’obbligo di compilare il nulla coinvolge compulsivamente la popolazione mondiale, a molti mantenere un ordine del discorso suona blasfemo.\nConformismi e facili schemi possono trovare sponda in sofware che sembrerebbero permettere a chiunque di scrivere sceneggiature e romanzi: tuttavia, i programmi sono più realisticamente l’equivalente di una scrivania ben organizzata, e permettono di venire incontro all’esigenza di tenere in ordine appunti, schemi e schede senza doversi impicciare troppo con fogli e foglietti. Sempre al riguardo della meccanizzazione della scrittura, la casa editrice francese Short Édition segnala che anche l’intelligenza artificiale delle macchine è in grado di predire e preselezionare attraverso un algoritmo la consistenza letteraria di un testo, basandosi su criteri indicativi quali semantica, sintassi e campi lessicali; nota Le Figaro che uno stile, come nel caso di Céline, non si riduce affatto a tali elementi. Se le macchine sono così brave, possono anche suggerire a qualunque umanoide con pretese di scrittura che persino lui sarebbe è in grado di fare un minimo sforzo di elaborazione, quantomeno per comprendere cosa sia la semantica e tutto il resto.\nTutti vorrebbero aver un ruolo e sfondare a tutti i costi, ma la cosa buffa è che a ognuno manca qualche cosa. Gli esponenti d’ogni categoria accusano tutti qualche sorta di problema e, persi tra i monopoli e l’anomia, ostentano sicurezza in modi che rivelano l’intimo disagio. Gli affezionati all’etichetta d’autore si supportano in società di mutua ammirazione, sostanzialmente aliene tanto dalla possibilità di apprezzarsi con cognizione quanto dall’influenzarsi con criterio. I vari operatori del settore, editori, editor, agenti, promoter e compagnia cantando, sembrano carcerieri che pretendono rispetto verso condizioni delle quali sono i primi a soffrire. Coloro che ancora attribuiscono importanza al fatto d’essere lettori, si aggirano come orfani incapaci di chiedere aiuto. Intanto, circolano troppi libri vergognosi senza nessuno che se ne vergogni: anzi, pacche sulle spalle per tutti, basta che sei amico di qualcuno! Come stupirsi che nelle librerie piccole e grandi, nei social network, nei festival ufficiali, nei reading underground, insomma ovunque, impazzi il pantano?\nPer lo scrittore scozzese Ewan Morrison i cambiamenti irreversibili che hanno segnato quanto definiva l’esperienza e il mestiere dello scrivere non profilano affatto una nuova era creativa, segnando anzi l’esaurirsi dell’autore singolo. Tuttavia, pur imponendosi blog, app e anche manufatti non-digitali, esisteranno sempre testi da scrivere, leggere e studiare (non soltanto da vedere) e una ricerca dell’essenziale continuerà ad essere necessaria: esisterà quindi anche qualcuno se ne farà carico, da solo e in compagnia (come è sempre stato).\nChiarisce Paola Dubini (Voltare pagina?, 2013) che la differenziazione dei formati moltiplica le opportunità: se «i libri sono oggetti che generano storie […] la presenza di supporti alternativi alla carta consente un ampliamento delle configurazioni possibili del testo.» Decade la pagina ma la scrittura si declina in nuovi modi, i confini dell’editoria si dilatano soddisfacendo diversi bisogni di elaborazione e fruizione, l’economia del libri è sottoposta ad un generale ripensamento ma non nega affatto il valore del libro.\nL’inconsistenza non è un destino e le difficoltà non sono un fatto nuovo, e del resto l’assenza di «una società mediana, un abito, un giro di consuetudini non volgari» e di condizioni favorevoli alla cultura era stata segnalata già da Montale (Stile e tradizione, 1926). Trascorsa l’epoca dei grandi progetti editoriali e decadute anche le aspirazioni della piccola editoria, esauritasi fino all’oblio le diverse forme di realismo di Alberto Moravia (Il conformista, 1951) e Carlo Cassola (La ragazza di Bube, 1960), canonizzata anche la fuga dalla convenzionalità di cui sono stati maestri rispettivamente di invenzione e devianza Giorgio Manganelli (Antologia privata, 1989) e Gianni Celati (Costumi degli italiani 1-2, 2008), il costituirsi di una letteratura non potrà più basarsi su ristretti interessi circoscrizionali che prendono forma, come racconta Ermanno Cavazzoni (Gli scrittori inutili, 2010), in scuole di scrittura dove bene che vada s’insegna a vivere nella sofferenza e nella paura, in combriccole dove si discute su sintassi e refusi detestandosi e maledicendosi l’un l’altro, in riviste dove spadroneggiare grazie all’indispensabile supporto di derelitti analfabeti.\n4. Fuori dalla palude\nPer ritrovare un’idea dei compiti della scrittura e una teoria letteraria riferita ad opere capaci di svilupparla internamente, possiamo conferire la parola ad un Senatore, che, con le parole dell’ormai proverbiale Cordelli, «assiso nel suo distacco […] guarda con relativa attenzione». Giulio Ferroni, critico letterario e ordinario di Letteratura Italiana a La Sapienza di Roma, si chiede: «C’è un legame tra l’espansione illimitata della cultura e la sua evaporazione nell’illusione pubblicitaria, nell’insulsaggine spettacolare?» In Scritture a perdere (2010) l’interrogativo si struttura in una serrata analisi della produzione letteraria italiana odierna, formulando una visione prossima al filone di “critica della comunicazione” sostenuto principalmente dal filosofo Mario Perniola. Nelle sue argomentazioni, formulate negli anni zero e valide anche in quelli dieci, incontriamo molti dei nomi già visti, ai quali viene ora fornito maggiore contesto di comprensione.\nIl tempo dell’eccesso attacca narrando i deliri di una giornata torinese, tra il Salone del Libro allestito in uno dei resti della vecchia città industriale e il palco mediatico di Amici insediato in una piazza del centro storico. L’immagine fornisce lo spunto per formulare la necessità di una «ecologia della comunicazione» e di un’etica della cultura, in modo da rispondere con responsabilità ad una situazione al contempo di eccesso e vanificazione che, se ha trovato nell’Italia berlusconiana un caso esemplare, rappresenta un fenomeno di portata mondiale, connesso in maniera inestricabile con l’assurdità di uno sviluppo economico ipertrofico e indefinito, esposto a continue crisi, che persevera in uno spreco sistematico delle risorse e privo di rapporti con bisogni reali.\nEvaporazione di una cultura critica denuncia l’assenza di un’autentica opposizione a questa diffusa situazione di miseria culturale e umana. Ne sono prova la coesistenza grottesca di irrimediabili scempi ambientali e la difesa meschina di spazi particolari, l’indifferenza a quanto è pubblico e la concentrazione esclusiva sui propri interessi, l’intreccio di indiscrezione e violazione con la quale ogni banalità, a cominciare dalla propria, può essere esibita e spettacolarizzata.\nEsibizioni di dilettanti incapaci, televisioni del dolore, talk show, reality, costituiscono precisi modelli culturali in cui l’unico criterio è il gioco di potere fine a se stesso; il massacro coinvolge anche questioni di rilevante interesse civile (il rappresentativo caso di Eluana Englaro, sul quale hanno gareggiato in squallore le più alte figure della politica e delle fede), o spinge addirittura al feticismo dei cadaveri di scrittori e artisti (l’esempio più eclatante, l’accanimento quasi fantascientifico sui resti del Caravaggio).\nNel prevalere delle ragioni del mercato, l’unico criterio di validità degli illusi è quello del successo facile e ad ogni costo. Questo esibizionismo facilone e volgare contagia non soltanto i presenzialisti e inconsistenti esponenti della cultura ufficiale televisiva, ma anche la vita istituzionale e quella scolastica, travolte da una spietata logica lobbista. Infatti, anche in ambito universitario l’impegno principale sembra volto alla difesa del proprio territorio e alla riproduzione delle cattedre, senza preoccuparsi di saturare in modo criminale gli spazi di ricerca indipendente, imponendo così contaminazioni ridicole, decostruzioni alla moda, virtualità trionfanti, senza indagare in nessun modo la realtà pur se chiusi nel peggior accademismo. Internet, che avrebbe la capacità di facilitare aperture inedite del libero sapere, non si sottrae dal diventare strumento di manipolazione e disgregazione, e alle possibilità di documentarsi capillarmente si preferisce sparare ai pesci nel barile.\nIl dissesto è talmente profondo che un’effettiva resistenza intellettuale non riesce a formularsi, l’interrogarsi autentico è poco diffuso, poco popolare, poco ascoltato: una delle ragioni, che proprio il caso della Palude sembra aver dimostrato ampiamente, è laddove chi partecipa al dibattito pubblico è perlopiù mosso dalla bieca ricerca del consenso, la quale si alterna a provocazioni compiaciute e sterili; un’altra ragione è nei comportamenti effettivamente ostentati dagli intellettuali italiani, anche rappresentativi e di sinistra. Aggravano la situazione i poco accorti «esperti», gravemente malati d’audience, i quali alimentano l’equivoca pretesa che tale movimento di spettacolarizzazione a tutti i costi sia «liberatorio» nei confronti delle «culture alte» e della «ragione occidentale», acquisendo e banalizzando in tal modo anche contenuti un tempo tipici dell’underground e delle culture alternative - a loro volta perlopiù ridotte a caricatura di se stesse.\nLa critica militante è emarginata e quanto è chiamato “critica” si riduce a semplice propaganda editoriale; i giornali segnalano esclusivamente i libri da supermercato e si ricordano di recensire i libri degli scrittori di mestiere soltanto i loro amici. Di fronte a tale scenario, il capitolo Scrittori di successo si assume interamente e senza fare sconti a nessuno il compito di critico, già ampiamente dimostrato stroncando lo spesso vacuo Baricco, accingendosi a demistificare i fenomeni di bancarella e gli imbrogli del marketing, i «romanzi fluviali» che travolgono nel loro scorrere scorie linguistiche e comportamentali lasciandosi dietro proprio l’Italia che pretendono di raccontare.\nSono così riportati alla loro misura autori perlopiù famosi in quanto incensati, e viceversa. Margaret Mazzantini, con il suo proliferare di metafore forzate nelle quali ostenta un impotente buonismo e un precostituito «destino cinematografico». L’ «ex giovane di successo» Paolo Giordano, che discetta in modo chiuso di un mondo chiuso, nascosto dietro formule e intenti da scuola di scrittura dall’esclusivo valore pubblicitario e niente affatto programmatico. Tiziano Scarpa, troppo appassionato di escrementi ma indifferente alla storia, con argomenti poco centrati e narrazioni scarsamente credibili. Niccolò Ammanniti che, sopravvissuto al pulp, combina a profusione tasselli inconsistenti in un vuoto senza scampo. Le pretese d’antagonismo di Italian Epic, costola di Wu Ming, che riescono nella miracolosa impresa di associare monumentalità e sciatteria. I libri mediatici come quelli di Walter Veltroni, noiosi, scritti male e più che inutili, dannosi. In questi esempi, la scrittura svanisce, le ragioni si svuotano, lo stile si neutralizza. L’essenziale è lontano, ma solo l’essenziale può far sopravvivere, seppure in modo problematico, la letteratura.\nProsegue questa accanita opera di demolizione Frammenti del bestiario italiano, approfondendo le questioni sottese al noir, sorta di «arcadia truce» che almanacca o inventa fatti smisurati che suggeriscono l’ineluttabile adattamento al torpore civile e alla criminalità dilagante. Infatti, negli esempi più diffusi di questo genere proliferante e modaiolo, che procede con stile approssimativo ed enfasi localistiche, nessun intervento razionale sembrerebbe possibile, propagando un’artificiosa amplificazione dei fatti e la semplificatoria assenza di critica sull’esistente, nascosta da un’ipercritica totalizzante e infantile.\nInfatti, la compiaciuta esibizione di nefandezze spesso trascura il sostrato comportamentale e antropologico su cui prospera ogni crimine, compreso il sempre più diffuso razzismo: il disgregarsi civile e le piccole irresponsabilità quotidiane che portano ad esiti disastrosi, la stupida indifferenza alle più elementari norme di sicurezza, l’ordinario spregio del minimo rispetto ambientale, l’occupare lo spazio senza porre attenzioni alla sua salvaguardia e condivisione. Un catalogo d’atrocità quotidiane, capace di rispondere a criteri antropologici e civili fondati, potrebbe portare oltre il banale compiacimento trash, in quanto effettivamente in grado di rispondere alla “«spinta interna alla scrittura». Il caso è quindi aperto, gli esiti sono imprevedibili: sarà forse qualche giallista convinto della propria missione moralizzatrice, tipo Carlo Lucarelli, a risolverlo?\nQualche strada praticabile: dal racconto all’“autofiction” cerca di trovare corrispondenze ad un’idea di «scrittura responsabile». Constatando l’esaurimento del romanzo, «inadatto a corrodere criticamente il presente» e costretto dalla sua stessa forma a dare immagini fittizie e mistificatrici, il racconto sembra maggiormente in grado di raccontare frammentarietà e pluralità dell’esperienza, risalendo alla forma primaria del narrare attraverso un’inesauribile molteplicità di prospettive. Il racconto rappresenta una risposta critica allo zapping imperante, scava nella tensione linguistica ed espressiva di una «globalizzazione puntiforme», si fa carico della residua possibilità di stile e ricerca linguistica. Il racconto può riportare deformazioni del quotidiano, ostilità di un mondo ottuso, piccole esistenze corrose, combinazioni di alto e basso, marginalità capace di risolvere interi mondi, come fanno comprendere autori quali Pier Vittorio Tondelli, Antonio Tabucchi, Sebastiano Vassalli, Gianni Celati, Ermanno Cavazzoni, Antonio Debenedetti, Giovanni Martini, Francesco Pecoraro, Silvana Grasso, Antonio Pascale, Valeria Parrella, Gabriele Pedullà, Vitaliano Trevisan.\nLa possibilità del romanzo si conserva dove nella «polifonia del narrare» concorrono il trattato, l’autobiografia, altre intersezioni e interferenze, mantenendo aperte le possibilità di stile in aspetti quali la varietà dell’intreccio, la dislocazione interna, la pluralità di prospettive, l’assunzione di modalità di tipo saggistico. Il romanzo può vivere al di fuori di una struttura narrativa continuata, affidandosi alla problematica combinazione di livelli differenti, seguendo una strada già aperta da Carlo Emilio Gadda e Vincenzo Consolo. Il reale è colto attraverso un lavoro di «escavazione storica» che rende giustizia, più ai criteri del romanzo storico, ad una realtà intempestiva e priva di conciliazione, lacerata, frenetica, inconcludente.\nAndrea Carraio (Il gioco della verità, 2009) mostra come l’epoca della comunicazione conduca ogni rapporto a risolversi in deviazione ostile; il già nominato Giorgio Falco (L’ubicazione del bene, 2009) lo ritroviamo alle prese con la lacerazione collettiva del presente formulata nella fisicità di un luogo assente a se stesso. Sulla ricerca di uno scarto critico capace d’interrogarsi sulla sfasata eterogeneità d’esperienze e linguaggi incedono, facendo comprendere quanto possono essere aperte le relazioni letterarie, anche altri dei nomi già incontrati: Cordelli, Affinati, Scurati, Di Stefano, Paris, Lagioia, Permunian,Mari, Moresco, Montesano, Piperno, Alajamo, Pariano.\nLa questione dell’io narrante, che si accompagna anche prima e dopo del postmodernismo alle vicissitudini filosofiche di un soggetto non più despota ma recettore, sembra risolversi nell’orizzonte dell’autofiction: l’io che parla non è autobiografico ma nemmeno fittizio, è dato da un’oscillazione capace di assumere forme e toni diversi, elaborando nomi ed esperienze coordinatamente a quanto c’è da evidenziare. Esempi tra loro diversi e irriducibili al romanzo tradizionale sono offerti da Storia naturale dei giganti (2007) di Ermanno Cavazzoni, nel cui almanaccare fantasia narrativa e realtà grottesca si scambiano di posto; La via (2008) di Fabrizia Ramondino, ascolto della vita dei luoghi colto nelle immagini di non-comunicazione; Il contagio (2008) di Walter Siti, indagine apocalittica sul mondo delle borgate romane.\nDue casi atipici e reciprocamente incommensurabili sono rappresentati da Roberto Saviano, che con Gomorra (2006) indica un orizzonte di possibilità in uno scavo dell’esperienza capace di volgere l’impotenza in responsabilità, e La vita bassa (2008) di Alberto Arbasino, allegra disperazione che si inabissa in tutti i linguaggi possibili per poi farli svanire. Tra moltiplicazione dei messaggi ed evaporazione dello stile, invadenza del mercato e imporsi dei modelli mediatici, si apre quindi la strada una sorta di «pseudoromanzo» sospeso tra saggio, documento, cronaca, autofiction, digressioni, aforismi; forse, per chi ne sia in grado, può essere praticabile anche una poesia capace di consumarsi «nel suo autoriflettersi e nell’indeterminazione delle poetiche e dei linguaggi».\nInfine, Responsabilità e destino pone di fronte alla paradossalità di una letteratura che prolifera e si annulla, confinata ormai in una condizione da sempre «postuma», affollata dalla «scrittura a perdere» di figuranti ben collocati privi tanto di perizia critica quanto di capacità propositive. Alla peculiarità italiana fa riscontro la complessità mondiale, determinando un quadro piuttosto critico; tuttavia, se relegata ai margini, la letteratura è ancora più necessaria, a patto che recuperi la sua funzione cognitiva «in un orizzonte di _responsabilità e di interrogazione del destino della parola e del mondo»_. Non si può prescindere dalla demistificazione dei modelli e delle retoriche sociali prevalenti, già osservata da René Girard, che permetteva l’assoluta radicalità di autori quali Flaubert, del quale Calvino rimarca la critica impietosa di ogni pretesa d’investire valore nelle proiezioni del sentimento.\nLa sopravvalutazione narcisistica dell’esperienza individuale è così da demistificare quanto l’identificazione personale con un processo storico: pretese di tal tipo hanno accompagnato le peggiori illusioni del secolo passato e i suoi più grandi disastri. Piuttosto, occorre assumere in pieno la «coscienza interna della spinta alla narrazione», consapevoli «dell’inevitabile deformazione» comportata dal «chiamare in causa la realtà esterna»: tra ottocento e novecento, tale tensione narrativa ha permesso anche alle opere più ortodosse rispetto alla cultura ufficiale di uscire dai limiti imposti, favorendo così la coscienza dello scarto critico tra realtà e invenzione e permettendo l’assunzione della «responsabilità nei confronti della parola».\nFacendo perno su tale nozione, Ferroni conclude che oggi è praticabile soltanto una «letteratura della responsabilità» in grado di interrogarsi sul destino del pianeta e di chi lo popola: una letteratura capace di contribuire ad una «cultura respirabile» che possa fornire senso alle vite di chi potrà seguire e sappia favorire i legami con quanto ci ha preceduto. Dal momento che la condizione dell’attuale generazione delle persone che leggono e scrivono è già* «postuma»* rispetto al mondo perduto in cui è cresciuta, è inutile fissarsi nello spazio della* «fine»*: inevitabilmente, altri verranno ulteriormente «dopo», e pertanto occcore proteggere la possibilità dell’esperienza, per quanto questa sembri impossibile.\nLo scrittore, se vorrà essere tale, dovrà sottrarsi alle ossessioni dei target precostituiti che gli impongono, con meccanismi analoghi a quelli di politica e pubblicità, la visibilità e/o la provocazione, costringendolo in definitiva a sottoscrivere il mondo così com’è; un’altra esigenza è nel ricollegarsi alla tradizione di «negazione» tipica della modernità, confrontandosi apertamente con la confusione e l’eccesso della comunicazione, svuotandone intenzionalmente le illusioni. «Ricerca dell’essenziale, impegno nell’ascolto del mondo, cura per il suo destino, disposizione a dislocare l’invenzione e a toccare il cuore del linguaggio»: ecco i compiti che spettano agli scrittori. Ovunque possano essere, fuori dalla palude.\nFuori dalla palude, l’appello del presente si può corrispondere oltre l’autoreferenzialità che ha permesso la teatralizzazione di ogni stupidaggine, l’autopromozione del vuoto e altri paradossi effettivamente paludosi. Se non è più possibile la narrazione compiuta delle forme tradizionali, è perché la stessa modernità è rimasta incompiuta, ed è decaduto anche il postmodernismo e l’abuso di categorie quali fine della storia e morte del soggetto. Quanto ancora possiamo chiamare come creazione attende sempre si essere proseguita, poco importa se per stupirsene o contestarla. Il discrimine sul quale la scrittura può incidere si stabilisce così nell’interazione tra reale e virtuale e nell’oscillare tra documento ed esperienza. Un campo aperto di narrazioni possibili, indefinite nel campo ma esatte nello stile, attende di essere esplorato.\n•\nFotografia: Claudio Comandini, “Palude di città” - Bologna, ottobre 2012."
  },
  {
    "objectID": "posts/pages/2017-07-15-brindisi-mancati-berlino-metropolis-superman.html",
    "href": "posts/pages/2017-07-15-brindisi-mancati-berlino-metropolis-superman.html",
    "title": "Brindisi mancati a Berlino",
    "section": "",
    "text": "Le origini Superman, la storia di Metropolis, l’amore perduto di Adolf Hitler. Una separazione sullo scenario di una città separata.\nIn un altro mondo possibile, nel salotto di una casa di Shöneberg, una coppia d’anziani guarda Metropolis. Siamo alle ultime scene. In uno strano connubio di dittatura e rivolta, sindacato e messianismo, Frader, figlio del padrone della città, diventa il mediatore tra macchina e operai e ricompone il cuore di una società spezzata tra braccia e cervello, facendosi interprete delle esigenze di un popolo non diviso in classi.\nA lui piace quel film, adora quel finale. Mette indietro per rivederlo. Un’altra volta. Ancora. Gli richiama alcune poesie di Hölderlin che non ha mai smesso d’amare; anche certi megalomani sogni di grandezza, poi ridimensionati. Lei, invece, preferisce altri film: per essere precisi, i propri film; però questo lo apprezza, ma sì dai… Ricorda la prima, quel 10 gennaio, serata noiosa, un altro passo avanti verso il fallimento del cinema tedesco, 5 milioni di marchi e un bel film sprecato. Ad ogni modo, splendida scenografia: proprio come s’immaginava il futuro, allora. Bei tempi. E i loro calici brindano, ai tempi andati e a quelli che restano.\nSu un piccolo schermo pixelato, vedo le due Marie scambiarsi di posto, carne e metallo si confondono. Dall’altra parte, in questo nostro mondo impossibile, è come se la vita non ci accogliesse. Anche la morte sembra ormai sdegnarci. E stasera devo andare a Shöneberg. Dovrei. Andare. In un posto. A vedere una persona. A vedere te. Per parlare. Di come le cose potrebbero essere, di come farle andare. Ancora. Come no, certo. Amore mio, io me lo chiedo già da qui… Eppure, nemmeno cerco di orientarmi: ora voglio smarrirmi, fino a perdere tutto.\nQuesto tempo che fugge piano non mi conduce verso il paradiso perduto dell’infanzia, ma verso il futuro dimenticato degli adulti. In questo libro che per me è come un Virgilio, Peter Szondi afferma di riconoscere tale tensione in Walter Benjamin, che suggerisce di smarrirsi nella città come fosse una foresta, facendosi sorprendere dall’«intreccio di strade e storie che, simili a valli tra montagne, scandiscono il passaggio del tempo». [1]\nLa Berlino foresta e metropoli nella quale posso perdermi io, nella quale ci siamo perduti io e te, contemporanea a quella che il già sindaco Klaus Vowerreit ha avuto modo di definire «povera ma sexy», è però altra cosa. Una scintillante flânerie suggerisce che, nonostante se ne parli pure troppo, è ancora un luogo-non-comune, pieno d’opportunità e motivi d’interesse, risparmioso e biciclettabile.\nBerlino non è soltanto un serbatoio di prodotti artistici e culturali d’ogni tipo, architettura, film, musiche, che si appellano al suo nome; non si risolve neppure in una ricca collezione di testimonianze e di mode, o in un perenne cantiere di progetti e trovate. Sistematica, storia e topografia che la caratterizzano sono anche più stringenti di quelle di altre città, anche perché non è mai soltanto una e, pur se riunita a sé, rimane plurale, inafferrabile. Si può però rischiare di non incontrarla affatto. Così come, e noi lo sappiamo bene, possiamo mancare l’incontro proprio con quanto ci è più prossimo.\nLe linee diagonali di Metropolis spezzano il movimento di cui si compone lo spazio: George Grosz traccia il futuro da un passato ancora incompiuto in un quadro del 1917. Cinque anni prima, in un romanzo dallo stesso titolo, Thea Von Harbou descrive la città-macchina che nel 2027 si sarebbe cibata di uomini ridotti a numeri: uomini già prodotti di mutamento e privi di «possibilità di ulteriore perfezionamento». [2] Esattamente un secolo prima dello scenario previsto, Fritz Lang dirige il film, mai definitivo in nessuna delle sue molteplici versioni; il finale originale, mai realizzato, prevedeva la fuga dei protagonisti Frader e Maria su un razzo sollevatosi al di sopra della città devastata. Il libro ha un ultimo capitolo, che il film in nessun modo ha narrato, in cui Joh, lo spietato padrone di Metropolis, incontra la madre e le racconta di aver trovato redenzione dall’avidità nello scoprire il proprio volto su quello degli altri. Potrebbe capitare a chiunque, anche senza aspettare che qualcuno chieda a qualche autorità cosa deve fare.\nLa protestante Thea Von Harbou aderisce al nazismo, con cui condivide l’idea della superiorità morale della tecnica. Fritz Lang, austriaco e figlio d’ebrei convertiti al cattolicesimo, riceve dal ministro Goebbels l’incarico di dirigere l’industria cinematografica tedesca; tuttavia, temendo una trappola, preferisce dirigersi prima in Francia e poi in America, nella New York che l’aveva ispirato nella definizione della sua Metropolis, mantenendo interesse nell’esprimere la difesa dell’individuo dall’oppressione del sistema. Nel frattempo, in una città che poi prenderà a sua volta il nome di Metropolis, un campione degli oppressi sta quasi per atterrare con un razzo dal pianeta morente Krypton.\nNel 1927, in una Berlino in cui la coscienza di classe è piuttosto vivace, la prima di Metropolis è accolta piuttosto freddamente; due anni dopo, in una New York in preda alla depressione non soltanto economica, si rifugia Marlene Dietrich, l’attrice che per prima indossò i pantaloni, appassionatamente corteggiata da Adolf Hitler. Questi nel 1933, pur se privo di cittadinanza tedesca, ascende a cancelliere della repubblica; nello stesso anno, Thea Von Harbou e Fritz Lang divorziano, e Benjamin scrive della sua infanzia berlinese. Nel frattempo, sta prendendo forma l’alieno di Krypton, che sarà puntualmente denunciato dal ministro della propaganda nazista Goebbels quale ebreo; di fatto, lo sono gli autori Siegel e Susher e lo è anche il suo nome originale: Kal-El, Voce del Cielo.\nIo invece ora devo andare a Schöneberg a vedere te, che ieri sei andata via e oggi mi cerchi. E non mi va. Proprio no.\nGuardo la mappa della metropolitana, il video di Metropolis con le musiche di Moroder. Divago pensando a quell’alieno un po’ imbranato che, seppur dotato di poteri quasi illimitati e invincibilmente dedito ad una battaglia personale a favore della collettività, è il Clark Kent in me, il volto umano dell’ebreo di Krypton, reporter di un mondo terrorizzato dal proprio stesso furore. Sfoglio sul tablet le sue prime avventure e, per meglio sfuggire ad un presente già piuttosto assente, mi immagino nell’America degli anni Trenta, in pieno New Deal, a detta di alcuni così simili a questo nostro mondo in perenne crisi.\nIl crollo della borsa già c’è stato e sappiamo la storia; per interesse del presidente Roosevelt procedono gli aiuti all’agricoltura, aumenta il potere d’acquisto dei cittadini, sono riconosciute le mediazioni sindacali, si stabilisce l’intervento dello stato nell’economia per arginare il surplus dei prodotti e proteggere i risparmi dalla speculazione finanziaria. [3] Perché no, ci sto. Così, ora questo tizio con il costume rosso e azzurro sono io. Salvo un innocente dalla condanna a morte, difendo una donna picchiata dal marito, sfascio la macchina a dei bulli che fanno i fessi con quella stronza tanto attraente di Lois Lane, spavento a morte un lobbista degli armamenti interessato a far passare una legge che favorirebbe la guerra al fianco dei nazisti. Non serve nemmeno volare: la voce del cielo è dove ascolti. [4]\nLe primissime storie dell’uomo d’acciaio sono ancora fresche e godibili, lontane dallo stereotipo filo-capitalista che prevarrà in seguito, attualmente destituito a favore di un recupero della dimensione dell’antieroe. Il personaggio matura nel limbo degli inediti dal 1931 al 1938. Il primo Super-man, pubblicato sulla fanzine Science Fiction, è un criminale. Nel 1934 è riproposto come eroe con il costume poi tipico, ma incontra il disinteresse dei quotidiani. Il personaggio conosce il suo esordio soltanto dopo che i suoi autori lavorano da due anni alla National Comics. Insomma: il Superman che tutti conoscono sarebbe potuto non esistere, perduto come il suo pianeta Krypton.\nL’ispirazione del personaggio viene dal filosofo americano Emerson, che influenza lo stesso Übermensch di Nietzsche, per il quale l’uomo è* «fiume immondo»* e deve quindi essere superato. [5] Emerson, esponente di un anticonformismo affermativo e intramondano, sviluppa un pensiero tra panteismo, criticismo ed esistenzialismo, elaborando un’etica individualista e antidogmatica rispettosa d’ogni forma di vita. La forza della Overs-souls, per cui «la fede che riposa sopra un’autorità non è una fede» [6)] e_ «nessuna legge può essere sacra per me se non quella della mia natura» [7], vigila e interviene su ogni realtà umana, accettandola e trasformandola. Johan Huizinga elogia l’deale eroico di Emerson «colto, ottimistico, elegante, che si appaia molto bene ai concetti di progresso e umanità»_ [8].\nBuffo che sia un alieno a raccogliere tale eredità, ma gli umani, si sa, dove non sono miserabili, come afferma Nietzsche, sono distratti e, annota Roosevelt, perennemente in preda a «scarso rigore, etica scadente, egoismo diffuso». Tuttavia, strana la storia, il presidente oggi ricordato come oppositore di Hitler è all’epoca accusato di deriva autoritaria e di abuso della propaganda di massa. Infatti, l’ostentazione del carattere simbolico delle opere pubbliche e l’esaltazione dell’autorità statale per salvaguardare la stabilità sono elementi da qualcuno visti come affini a quelli dei totalitarismi europei. [9] Poi, la guerra contrappone posizioni e caratteri. Oggi, un’altra crisi attraversa i continenti e confonde di nuovo schieramenti e figure.\nGuardo il cielo e mi sembra grigio e muto, come sempre. Nessuna macchia azzurra e rossa: non fa niente, sono qua io. Ancora non so volare, ma so dell’esistenza di mondi possibili che possono tra loro differire anche soltanto per un brindisi mancato.\nSo che in una realtà diversa, possibile in quanto possibile, nella sua casa natale completamente ristrutturata, Frau Marlen Dietrich non ha rimpianto alcuno se davvero ha permesso che la guerra fosse evitata. La vecchia Berlino è ancora in piedi e piena d’ebrei. Nessun Muro l’ha mai attraversata. L’Europa è salva. Il suo dolce marito, Herr Adolf Hitler, ha anche tagliato quei ridicoli baffetti e, dopo aver lasciato quel partito di falliti, ha ripreso a dipingere, senza troppe pretese, ma con delicatezza. Ogni anno si sente con Franklin, del quale ancora apprezza le idee che gli hanno permesso di realizzare l’unità nazionale in un paese dalle basi così fragili come l’America, al punto di diventarne re. Lei, non recita più, ma tutti i giorni canta, come non ha mai cantato, Ich bin von Kopf bis Fuß auf Liebe eingenstellt e tante altre belle canzoni; vicino ad un uomo così femminile, ha messo in sordina le sue pulsioni saffiche, pur coltivando una ricca collezione di dildo.\nIn tale mondo, non esisterebbe niente di quanto caratterizza il nostro: nemmeno io e te. Che, inesorabilmente, in questo nostro mondo siamo stati uniti e divisi anche da tutto quanto possa essere accaduto indipendentemente da noi. Conto le fermate della metro che mi separano dal mancare il nostro brindisi. Resto a casa. Noi già non siamo più. E penso a tutto quello che su questo pianeta morente sta ora andando perduto.\n•\n[1] Walter Benjamin, Berliner Kindheit um Neunzehnhunder_t, 1933. [2] Thea Von Harbou, _Metropolis, 1917. [3] Franklin Delano Roosevelt, Nomination Adress, 02.07.1932. [4] Jerry Siegel – Joe Shuster, Action Comics, 1938. [5] Friedrich Nietzsche, Also sprach Zarathustra, 1883-1892. [6] Ralph Waldo Emerson, Essays I, 1841. [7] Ralph Waldo Emerson, Society and solitude, 1870. [8] Johan Huizinga, In de schaduwen van morgen, 1935. [9] Wolfgang Schivelbusch, Three New Deals, 2006.\n•\nFotografia: Claudio Comandini, “Brindisi mancati” - Berlino, 2006."
  },
  {
    "objectID": "posts/pages/2017-11-13-colpo-di-stato-malaparte.html",
    "href": "posts/pages/2017-11-13-colpo-di-stato-malaparte.html",
    "title": "Colpo di Stato in Russia",
    "section": "",
    "text": "Tra le testimonianze della rivoluzione russa, quella offerta da Tecnica del colpo di Stato, pubblicato da Curzio Malaparte* a Parigi nel 1931 e dato alle stampe in Italia soltanto nel 1948, presenta la singolarità di metterla in sequenza con altre prese violente del potere, quali il fascismo italiano e il nazionalsocialismo tedesco, indagando quindi i caratteri specifici e le differenti anime di ognuna. Il libro affianca testimonianza diretta degli eventi e cadenze da storico classico, distaccata ingegneria del potere e appassionati ritratti dei protagonisti, incrociando giornalismo e letteratura in modi inestricabili ed esemplari.*\nCome segnala Ferruccio Pinotti*, curatore dell’edizione Adephi, il cortocircuito con il pensiero dominante del periodo è compiuto rivendicando l’assoluta libertà dello scrittore, in grado di giocare contemporaneamente su più fronti e al di sopra di tutti. Il libro scava le proprie intuizioni con la solidità di un basso rilievo, lasciando quali fondamentali lezioni che le conquiste democratiche siano «il bene più fragile» e la psicologia dei dittatori sia particolarmente «violenta e timida», _lanciando inoltre inascoltati appelli per «l’arte di difendere lo Stato»_ che somigliano in modo inquietante a consigli su come occuparlo. In questa logica, l’«_intelligenza allo stato di natura» _di Stalin_, «il solo uomo di Stato europeo che abbia saputo trar profitto dalla lezione dell’ottobre 1917», deve necessariamente prevalere su Trotzki «dominato dall’ambizione e dall’immaginazione» e sul suo tentativo d’impadronirsi del potere. __Pur se legato ineluttabilmente all’imporsi dei totalitarismi degli anni Trenta, questo libro lascia sospesa la denuncia, evidenziata da Ilenia Bernardini, dell’«ostinata cecità della leadership europea, inamovibile nella sua indefessa e perseverante convinzione che le sole tradizionali misure di polizia potessero esser sufficienti a sventare ogni minaccia di insurrezione armata, sia popolare che militare». Nato a Prato come Kurt Erich Suckert, Curzio Malaparte combatte nella Legione straniera e poi nella Grande guerra, è fascista rivoluzionario e partecipa alla Marcia su Roma per quindi opporsi al regime mussoliniano e scontare il confino, frequenta gli artefici della rivoluzione russa e dopo l’armistizio collabora attivamente con gli Alleati, inizialmente è simpatizzante anarchico, poi iscritto al partito repubblicano, fa parte della massoneria, si avvicina al PCI e infine si converte al cattolicesimo. Un’invidiabile ricchezza di frequentazioni poco raccomandabili che, indipendentemente dal suo prestarsi al gioco dell’*intelligence USA*** già dal 1938, sono state intrattenute soprattutto nell’agire come fosse una sorta di ‘agente segreto della scrittura’, in qualche modo interessato a tutto pur se disinteressato di ogni cosa. E è forse proprio per tale aspetto che a molti questo singolare autore risulta piuttosto sospetto.***\nTre le altre opere di Malaparte, i racconti di _Sodoma e Gomorra (1931) descrivono luoghi, vicende e figure di un’Europa in trasformazione, e il romanzo La pelle (1949) narra senza moralismi dell’occupazione alleata in Italia nel dopoguerra; in ambedue, quanto di più vero emerge dalle dissonanze tra innocenza e corruzione. Su il Tempo illustrato, ebbe modo di dire: «Vi sono due modi di amare il proprio Paese: quello di dire apertamente la verità sui mali, le miserie, le vergogne di cui soffriamo, e quello di nascondere la realtà sotto il mantello dell’ipocrisia, negando piaghe, miserie, e vergogne […] Tra i due modi, preferisco il primo». Da parte sua** Lenin, che durante i dieci giorni della rivoluzione** ancora non credeva al suo successo, conservò il potere e amò il proprio paese indicandogli i compiti che lo aspettavano. Cinque anni dopo quell’ottobre, al IV Congresso dell’Internazionale Comunista del 13.11.1922, ormai prese le distanze con particolare adeguatezza all’antropologia marxista dalle componenti cospirative e insurrezionaliste derivate da Buonarroti e Blanqui (da cui blanquismo), incita il popolo in modi che nessuno in nessun altra circostanza avrebbe mai più ripetuto. «Ogni momento libero dalla lotta, dalla guerra, dobbiamo utilizzarlo per lo studio, e per di più cominciando dal principio. Tutto il partito e tutti gli strati della popolazione in Russia lo dimostrano con la loro sete di sapere. Questa aspirazione allo studio dimostra che oggi il compito più importante per noi è: studiare, e studiare; ma anche i compagni stranieri debbono studiare; non come studiamo noi, cioè non per imparare a leggere, a scrivere e a comprendere ciò che si legge, della qual cosa abbiamo ancora bisogno. Si discute se ciò appartiene alla cultura borghese o alla cultura proletaria. Lascio la questione aperta. In ogni caso è indubitabile che, prima di tutto, abbiamo bisogno di imparare a leggere, a scrivere e comprendere ciò che si legge.» _Certamente, abbiamo tutti ancora bisogno di studiare e di imparare a leggere e scrivere, ma nessuno osa più spronarci a tanto; del resto, ciò appare ormai del tutto scontato: esattamente come le cosiddette libertà democratiche. E per qualche strano sortilegio, sembra come se siamo costretti smarrirle ambedue: se non per qualche colpo di Stato, per il degenerare del vivere comune e delle sue istituzioni. Ma in un periodo in cui si occupano di politica in gran numero persone interessate esclusivamente a quanto non è disinteresse, tutto ciò sembra ormai cosa normale.\nSe lo stratega della rivoluzione bolscevica è Lenin, il tattico del colpo di Stato dell’ottobre 1917 è Trotzki. Al principio del 1929, trovandomi in Russia, ho avuto l’occasione d’intrattenermi con vari comunisti, incontrati negli ambienti più diversi, sulla parte avuta da Trotzki nella rivoluzione. La tesi che circola ufficialmente nell’URSS, sul conto di Trotzki, è quella di Stalin: ma dappertutto, specialmente a Mosca e Leningrado, dove il partito trokziano era più forte che altrove, ho udito esprimere su Trotzki giudizi che non si accordano molto con quelli di Stalin. Il solo che non abbia risposto alle mie domande è Lunatciarski, e la tesi di Stalin non mi è stata giustificata obiettivamente che da Madame Kamenew; ciò che non può sorprendere, quando si pensi che Madame Kamenew è la sorella di Trotzki.\nNon tocca a me entrare nella polemica fra Stalin e Trotzki a proposito della “rivoluzione permanente” e della parte sostenuta da Trotzki nel colpo di Stato dell’ottobre 1917. Stalin nega che Trotzki sia stato l’organizzatore dell’insurrezione, e ne rivendica il merito alla Commissione formata da Sverdlow, Stalin, Boubnow, Ouritzi e Dzejinski. Quella Commissione, nella quale non figuravano né Lenin né Trotzki, era parte integrante del Comitato militare internazionale rivoluzionario, di cui Trotzki era il Presidente. La polemica fra Stalin e il teorico della “rivoluzione permanente” non può cambiare la storia dell’insurrezione d’Ottobre, che afferma Lenin, fu organizzata e diretta da Trotzki. Lenin è lo stratega, l’ideologo, l’animatore, l’_homo ex machina _della rivoluzione; ma il creatore della tecnica del colpo di Stato bolscevico è Trotzki.\nNell’Europa moderna, il pericolo comunista, dal quale i governi debbono difendersi, non è la strategia di Lenin, è la tattica di Trotski. Non si può comprendere la strategia di Lenin all’infuori della situazione generale della Russia nel 1917. Ma la tattica di Trotzki non è vincolata alle condizioni generali del paese, la sua applicazione non dipende dalle circostanze, che sono indispensabili all’applicazione della strategia di Lenin: la tattica di Trotzki rappresenta il pericolo permanente di un colpo di Stato comunista in ciascun paese d’Europa. In altri termini, la strategia di Lenin non può essere applicata, in un qualunque paese dell’Europa occidentale, che sopra un terreno favorevole, con l’aiuto delle stesse circostanze che si erano verificate in Russia nel 1917.\nLo stesso Lenin osserva, in La malattia infantile del comunismo, che l’originalità della situazione politica russa nel 1917 consisteva in quattro circostanze specifiche, e aggiunge che queste condizioni specifiche non esistono attualmente nell’Europa occidentale, dove la riproduzione di condizioni identiche o analoghe non è molto facile. È inutile esporre per il momento quali siano le circostanze specifiche, che dovrebbero favorire l’applicazione della strategia di Lenin nell’Europa occidentale: si sa in che cosa consisteva l’originalità della situazione politica russa nel 1917, in rapporto alla situazione internazionale. La strategia di Lenin non costituisce dunque un pericolo immediato per i governi d’Europa: il pericolo attuale, permanente, da cui gli Stati europei sono minacciati, è la tattica di Trotzki.\nStalin, nelle sue osservazioni su La rivoluzione d’ottobre e la tattica dei comunisti russi, scrive che per giudicare gli avvenimenti dell’autunno 1923 in Germania, non bisogna dimenticare la situazione speciale in cui si trovava la Russia nel 1917. «Il compagno Trotzki» aggiunge «dovrebbe ricordarsela, egli che stabilisce un’analogia completa fra la rivoluzione d’Ottobre e la rivoluzione in Germania e flagella spietatamente il Partito comunista per i suoi reali e pretesi errori».\nPer Stalin, il fallimento del tentativo rivoluzionario tedesco dell’autunno 1923 dipende dalla mancanza delle circostanze specifiche, indispensabili all’applicazione della strategia di Lenin; egli si meraviglia che Trotzki possa farne ricadere la colpa sui comunisti tedeschi. Ma per Trotzki la riuscita di un tentativo rivoluzionario non dipende dall’esistenza di condizioni identiche o analoghe a quelle della Russia nel 1917. Non è l’impossibilità di applicare la strategia di Lenin che ha fatto fallire la rivoluzione tedesca dell’autunno 1923. L’errore imperdonabile dei comunisti tedeschi è di non aver applicato la tattica insurrezionale bolscevica. La mancanza di circostanze favorevoli, la situazione generale del paese, non influiscono sull’applicazione della tattica di Trotzki. Non si può giustificare i comunisti tedeschi d’aver mancato il colpo.\nDopo la morte di Lenin, la grande eresia di Trotzki ha tentato di spezzare l’unità dottrinaria del leninismo. Il protestantesimo di Trotzki non ha avuto fortuna: quel Lutero è in esilio, e di tutti i suoi partigiani, coloro che non hanno avuto l’imprudenza di pentirsi troppo tardi, si sono affrettati a pentisi ufficialmente troppo presto. Ma s’incontrano ancora spesso, in Russia, degli eretici che non hanno perso il gusto della critica e si esercitano a trarre, dalla logica di Stalin, le conseguenze più imprevedute. Dalla logica di Stalin si è portati alla conclusione, che non ci può essere Lenin senza Kerenski, essendo Kerenski uno dei principali elementi dell’eccezionale situazione della Russia nel 1917.\nMa Trotzki non ha bisogno di Kerenski: l’esistenza di Kerenski, come quella di Stresemann, di Poincaré, di Lloyd George, di Giolitti o di Mac Donald, non ha nessuna influenza, né favorevole né sfavorevole, sull’allocazione della tattica di Trotzki. Mettete Poincaré al posto di Kerenski: il colpo di Stato bolscevico dell’ottobre 1917 sarebbe riuscito lo stesso. Ho perfino incontrato, a Mosca e a Leningrado, dei partigiani della teoria eretica della “rivoluzione permanente”, i quali giungevano ad affermare che Trotzki non ha bisogno di Lenin, che ci può essere Trotzki anche senza Lenin. Vale a dire che nell’ottobre del 1917 Trotzki si sarebbe impadronito del potere anche se Lenin fosse rimasto in Svizzera, e non avesse avuto nessuna parte nella rivoluzione russa.\nL’affermazione è arrischiata, ma non può essere giudicata arbitraria se non da coloro che esagerano, nelle rivoluzioni, l’importanza della strategia a scapito della tattica; quello che conta è la tattica insurrezionale, la tecnica del colpo di Stato. Nella rivoluzione comunista, la strategia di Lenin non è la prefazione indispensabile all’applicazione della tattica insurrezionale: essa non può condurre, per se stessa, alla conquista dello Stato. Nel 1919 e nel 1920, in Italia, la strategia di Lenin era applicata in pieno: l’Italia era, in quel tempo, il paese d’Europa più maturo per la rivoluzione comunista. Tutto era pronto per il colpo di Stato.\nMa i comunisti italiani credevano che la situazione rivoluzionaria del paese, la febbre sediziosa delle masse proletarie, l’epidemia degli scioperi generali, la paralisi della vita economica e politica, l’occupazione delle fabbriche da parte degli operai e delle terre da parte dei contadini, la disorganizzazione dell’esercito, della polizia, della burocrazia, l’avvilimento della magistratura, la rassegnazione della borghesia, l’impotenza del governo, fossero condizioni sufficienti a provocare la consegna del potere ai rappresentanti dei lavoratori.\nIl Parlamento era nelle mani dei partiti di sinistra: l’azione parlamentare si accompagnava all’azione rivoluzionaria delle organizzazioni sindacali. Ciò che mancava non era la volontà d’impadronirsi del potere, era la conoscenza della tattica insurrezionale. La rivoluzione si esauriva nella strategia. Era la preparazione all’attacco decisivo: ma nessuno sapeva come condurre l’attacco. Si era giunti a vedere nella Monarchia, che si chiamava allora una Monarchia socialista, un grave impedimento all’attacco insurrezionale.\nLa maggioranza parlamentare di sinistra era preoccupata dell’azione sindacale, che minacciava di conquistare il potere aldifuori del Parlamento, anche contro il Parlamento. Le organizzazioni sindacali diffidavano dell’azione parlamentare, che mirava a trasformare la rivoluzione proletaria in un cambiamento di ministero, a beneficio della piccola borghesia. Come organizzare il colpo di Stato? Tale era il problema nel 1919 e nel 1920, non soltanto in Italia, ma in quasi tutti i paesi dell’Europa occidentale.\nLe idee di Trotzki, su questo punto, sono molto nette. La tattica insurrezionale non dipende, per Trotzki, dalle condizioni generali del paese, e dall’esistenza di una situazione rivoluzionaria favorevole all’insurrezione. La Russia di Kerenski non presenta, all’applicazione della tattica dell’ottobre 1917, minori difficoltà dell’Olanda o della Svizzera.\nLe quattro circostanze specifiche, enunciate da Lenin in _La malattia infantile del comunismo _(e cioè la possibilità di associare la rivoluzione bolscevica alla liquidazione di una guerra imperialista; la possibilità di approfittare per qualche tempo della guerra tra due gruppi di potenze, che altrimenti si sarebbero unite per combattere la rivoluzione bolscevica; la possibilità di sostenere una guerra civile relativamente lunga, sia per la immensità della Russia, sia per il cattivo stato delle vie di comunicazione; l’esistenza di un movimento rivoluzionario borghese-democratico in seno alla massa dei contadini), circostanze che caratterizzavano la situazione in Russia nel 1917, non sono indispensabili alla riuscita di un colpo di Stato comunista.\nSe da quelle stesse circostanze, da quelle stesse condizioni, dalle quali dipendono la strategia di Lenin e la rivoluzione proletaria nei paesi dell’Europa occidentale, dipendesse anche la tattica dell’insurrezione bolscevica, non esisterebbe attualmente un pericolo comunista in ogni paese d’Europa.\nLenin, nella sua concezione strategica, non aveva il senso della realtà: mancava di precisione e di misura. Egli concepiva la strategia rivoluzionaria alla maniera di Clausewitz: piuttosto come una specie di filosofia che come un’arte, come una scienza. Dopo la morte di Lenin, si è trovata, fra i suoi livres de chevet, l’opera fondamentale di Clausewitz, Della guerra, annotata di suo pugno: da quelle note, e dalle osservazioni in margine alla Guerra civile in Francia di Marx, si può giudicare quanto fosse fondata la diffidenza di Trotzki per il genio strategico di Lenin.\nNon  si riesce a comprendere per qual ragione, se non è per combattere il trotzkismo, si attribuisca ufficialmente, in Russia, tanta importanza alla strategia rivoluzionaria di Lenin. Per la sua posizione storica nella rivoluzione, Lenin non ha bisogno di essere considerato un grande stratega.\nAlla vigilia dell’insurrezione d’Ottobre, Lenin è ottimista e impaziente. L’elezione di Trotzki alla Presidenza del Soviet di Pietrogrado e del comitato militare rivoluzionario, e la conquista della maggioranza nel Soviet di Mosca, lo hanno finalmente rassicurato sulla questione della maggioranza nei Soviet, che non ha cessato di preoccuparlo fin dalle giornate di luglio. Gli resta tuttavia qualche preoccupazione circa il secondo Congresso dei Soviet, che si deve riunire alla fine di ottobre.«Non è necessario che noi abbiamo la maggioranza nel Congresso» dice Trotzki «non è quella maggioranza che dovrà impadronirsi del potere». In fondo, Trotzki non ha torto. «Sarebbe ingenuo» approva Lenin «aspettare di avere la maggioranza formale».\nEgli vorrebbe sollevare le masse contro il governo di Kerenski, sommergere la Russia sotto la marea proletaria dare il segnale dell’insurrezione a tutto il popolo della Russia, presentarsi al Congresso dei Soviet. forzare la mano a Dan e a Skobelew, i due capi della maggioranza menscevica, proclamare la caduta del governo di Kerenski e l’avvento della dittatura del proletariato. Egli non concepisce una tattica insurrezionale: non concepisce che una strategia rivoluzionaria.\n«Benissimo» dice Trotzki «ma prima di tutto bisogna occupare la città, impadronirsi dei punti strategici, rovesciare il governo. Occorre, per questo, organizzare la insurrezione, formare e addestrare una truppa d’assalto. Non molta gente: le masse non ci servono a nulla; una piccola truppa ci basta».\nMa Lenin non vuole che si possa accusare di blanquismo l’insurrezione bolscevica: «l’insurrezione» dice «deve appoggiarsi non su un complotto, su un partito, ma sulla classe avanzata. Ecco il primo punto. L’insurrezione deve appoggiarsi sulla spinta rivoluzionaria di tutto il popolo. È questo il secondo punto. L’insurrezione deve scoppiare all’apogeo della rivoluzione ascendente. Ecco il terzo punto. È per queste tre condizioni che il marxismo si distingue dal blanquismo».\n«Benissimo» dice Trotzki «ma tutto il popolo è troppo, per l’insurrezione. Ci occorre una piccola truppa, fredda e violenta, addestrata alla tattica insurrezionale».\nTrotzki, forse, non ha torto. «Noi dobbiamo» mette Lenin «lanciare tutta la nostra frazione delle officine e nelle caserme: il suo posto è là, è là il nodo vitale, la salute ella rivoluzione. Là, con discorsi ardenti, infiammanti, noi dobbiamo sviluppare e spiegare il nostro programma, e porre così la questione: o l’accettazione completa di questo programma o l’insurrezione».\n«Benissimo» dice Trotzki «ma se le masse accettano il nostro programma, bisognerà lo stesso organizzare l’insurrezione. Dalle officine e dalle caserme bisognerà tirare fuori degli elementi sicuri e pronti a tutto. Non è la massa degli operai, dei disertori, dei fuggiaschi, che ci occorre: è una truppa d’assalto».\n«Per trattare l’isurrezione da marxisti, cioè come un’arte» approva Lenin «noi dobbiamo al tempo stesso, senza perdere un minuto, organizzare lo stato maggiore delle truppe, lanciare i reggimenti fedeli sui punti più importanti, circondare il teatro Alexandra, occupare la fortezza Pietro e Paolo, arrestare il Grande Stato Maggiore e il governo, inviar contro gli allievi ufficiali e contro i cosacchi della Divisione selvaggia dei distaccamenti provati a sacrificarsi fino all’ultimo uomo piuttosto che lasciar penetrare il nemico nel centro della città. Noi dobbiamo mobilitare gli operai armati, chiamarli alla battaglia suprema, occupare simultaneamente le centrali telegrafiche e telefoniche, installare il nostro stato maggiore insurrezionale nella centrale telefonica, collegarlo per telefono a tutte e officine, a tutti i reggimenti, a tutti i punti dove si svolge la lotta armata.»\n«Benissimo» dice Trotzki «ma…»\n_«Tutto ciò» _ammette Lenin _«non è che approssimativo, ma ho tenuto a provare che al momento attuale non si potrebbe restare fedeli al marxismo, alla rivoluzione, senza trattare l’insurrezione come un’arte. Voi conoscete le regole principali che Marx ha dato di quest’arte. Applicate all’attuale situazione della russia, queste regole significano: offensiva simultanea, la più improvvisa e la più rapida possibile, su Pietrogrado, dal difuori e dal didentro, dai quartieri operai e dalla Finlandia, da Real e da Cronstand, offensiva di tutta la flotta, concentrazione di forze sorpassanti considerevolmente i 20.000 uomini, tra allievi ufficiali e cosacchi, di cui dispone il governo. Combinare le nostre tre forze principali, la flotta, concentrazione di forze sorpassanti considerevolmente i 20.000 uomini, tra allievi ufficiali e cosacchi, di cui dispone il governo. Combinare le nostre tre forze principali, la flotta, gli operai e le unità militari, per occupare in primo luogo e conservare a qualunque conto il telefono, il telegrafo, le stazioni, i ponti. Selezionare gli elementi più risoluti dei nostri gruppi d’assalto, degli operai e dei marinai e costituire dei distaccamenti, incaricati d’occupare tutti i punti più importanti e di partecipare a tutte le operazioni decisive. Formare anche delle squadre composte d’operai che, armati di fucili e di granate a mano, marceranno sulle posizioni del nemico, scuole d’allievi ufficiali, centrali telefoniche e telegrafiche, e le circonderanno. Il trionfo della rivoluzione russa e, nello stesso tempo, della rivoluzione mondiale, dipende da due o tre giorni di lotta»._\n_«Tutto ciò è molto giusto» _dice Trotzki _«ma è troppo complicato. È un piano troppo vasto, una strategia che abbraccia troppo territorio e troppa gente. Per riuscire, non bisogna né diffidare delle circostanze sfavorevoli, né fidarsi delle circostanze favorevoli. Bisogna tenersi sulla tattica, agire con poca gente su un terreno limitato, concentrare gli sforzi sugli obbiettivi principali, colpire diritto e duro senza far rumore. L’insurrezione è una macchina da non far rumore. La vostra strategia ha bisogno di troppe circostanze favorevoli: l’insurrezione non ha bisogno di nulla, basta a se stessa»._\n_«La vostra tattica è molto semplice» _dice Lenin _«non ha che una regola: riuscire. Non siete voi che preferite Napoleone a Kerenski?»_\nLe parole che ho messo in bocca a Lenin non sono arbitrarie: si ritrovano integralmente nelle lettere che egli indirizzava, nell’ottobre del 1917, al Comitato Centrale del Partito Bolscevico. Coloro che conoscono tutti gli scritti di Lenin, specialmente le osservazioni sulla tecnica insurrezionale delle giornate di dicembre, a Mosca, durante la rivoluzione del 1905, saranno assai soppressi dell’ingenuità delle idee di Lenin sulla tattica e sulla tecnica dell’insurrezione alla vigilia d’ottobre 1917.\nBisogna tuttavia riconoscere che egli era stato il solo, insieme con Trotzki, dopo lo scacco del tentativo di luglio, a non perdere di vista l’obiettivo principale della strategia rivoluzionaria il colpo di Stato. Dopo qualche esitazione (in luglio il Partito bolscevico non aveva che un obiettivo di natura parlamentare: la conquista della maggioranza nei Soviet), l’idea dell’insurrezione era divenuta, come ha detto Lunatciarski, il motore di tutta la sua attività. Ma durante il suo forzato soggiorno in Finlandia, dove si era rifugiato dopo le giornate di luglio per non cadere nelle mani di Kerenski, la sua attività non consisteva che nella preparazione teorica dell’insurrezione.\nNon si può spiegare altrimenti l’ingenutià del suo progetto di un’offensiva militare su Pietrogrado, appoggiata dall’azione delle guardie rosse nell’interno della città. L’offensiva si sarebbe risolta in un disastro: il fallimento della strategia di Lenin avrebbe portato al fallimento della tattica insurrezionale, al massacro elle guardie rosse nelle strade di Pietrogrado.\nObbligato a seguire gli avvenimenti da lontano, Lenin non poteva vedere tutti i dettagli della situazione: ma vedeva le grandi idee della rivoluzione assai più chiaramente di certi membri del Comitato Centrale del partito, contrari all’insurrezione immediata. _«Aspettare è un delitto» _scriveva Lenin ai Comitati bolscevichi di Pietrogrado e di Mosca. Sebbene nella riunione del 10 ottobre, alla quale aveva partecipato anche Lenin, tornato dalla Finlandia, il Comitato centrale avesse approvato all’unanimità, meno due voti, quelli di Kamenew e di Zinoview, la risoluzione insurrezionale, una sorda opposizione persisteva in alcuni membri del Comitato.\nKamanew e Zinoview erano i soli che si fossero dichiarati apertamente contro l’insurrezione immediata: ma le loro critiche erano divise in segreto da molti altri. L’ostilità di coloro che disapprovavano segretamente la decisione di Lenin si appuntava sopra tutto contro Trotzki, «l’antipatico Trotzki» nuova recluta del Partito bolscevico, di cui il coraggio orgoglioso cominciava a destare qualche gelosa preoccupazione nella vecchia guardia leninista.\nLenin si teneva nascosto in quei giorni in un sobborgo di Pietrogrado e, senza perdere di vista la situazione politica generale, sorvegliava attentamente le manovre degli avversari di Trotzki. Qualunque esitazione, in quel momento sarebbe stata fatale alla rivoluzione. In una lettera indirizzata il 17 ottobre al Comitato Centrale, Lenin si levava con la più grande energia contro le critiche di Kamanew e di Zinoview, i cui argomenti miravano sopratutto a mettere in evidenza gli errori di Trotzki: «senza il concorso delle masse» affermavano «senza l’appoggio di uno sciopero generale, l’insurrezione non sarà che un colpo di forza, destinato a fallire. La tattica di Trotzki non è che del blanquismo. Un partito marxista non può ridurre la questione dell’insurrezione a quella di un complotto militare».\nNella sua lettera del 17 ottobre, Lenin difende la tattica di Trotzki dall’accusa di blanquismo: «un complotto militare è del blanquismo puro, se esso non è organizzato dal partito di una classe determinata, se gli organizzatori non tengono conto del momento politico in generale e della situazione internazionale in particolare. Vi è una grande differenza fra l’arte dell’insurrezione armata e un complotto militare, condannabile da tutti i punti di vista».\nMa la replica di Kamenev e di Zinoview potrebbe essere molto facile: Trotzki non ha sempre affermato che l’insurrezione non deve tener conto della situazione politica ed economica del paese? Non ha sempre dichiarato che lo sciopero generale è uno ei principali elementi della tecnica del colpo di Stato comunista? Come si può contare sull’appoggio dei sindacati, sulla proclamazione dello sciopero generale, se i sindacati non sono con noi, ma con i nostri avversari? Essi favoriranno lo sciopero contro di noi. Non abbiamo neppure un collegamento solido con i ferrovieri. Nel comitato Esecutivo dei ferrovieri, su 40 membri non ci sono che due bolscevichi. È possibile vincere senza l’aiuto dei sindacati, senza l’appoggio dello sciopero generale?\nQuesta obiezione è grave, Lenin non sa opporle che la sua decisione incrollabile. Ma Trotzki sorride, tranquillo: «L’insurrezione non è un’arte» egli dice «è una macchina. Occorrono dei tecnici per metterla in movimento: nulla potrebbe arrestarla, nemmeno delle obbiezioni. Soltanto dei tecnici potrebbero arrestarla».\n\n\n\nTechnique_premiere\n\n\n•\nImmagine: Lenin, Kalinin, Trotzki, manifesto dell’epoca.\nCurzio Malaparte, “Tecnica del colpo di Stato” (1931), Adelphi, Milano 2011, pp. 123-149 (cap. VIII)."
  },
  {
    "objectID": "posts/pages/2012-10-25-contingenze-paesaggio-grizzana-morandi-metropoli.html",
    "href": "posts/pages/2012-10-25-contingenze-paesaggio-grizzana-morandi-metropoli.html",
    "title": "Contingenze del paesaggio tra Grizzana Morandi e la metropoli globale",
    "section": "",
    "text": "Pittura e pitture. Città e impronte in Claudio Cusatelli. Calanchi e necessità in Giorgio Morandi. La vocazione panoramica di Grizzana Morandi e i dettagli del paesaggio globale. Ilardi: l’orizzonte della metropoli. Simmel: la filosofia del paesaggio. Soffici: arte senza artificio. Derrida: marginalità e delimitazione. La possibilità di un futuro.\nPaesaggi urbani e impronte umane si diramano come foglie. La pittura di Claudio Cusatelli sorprende con contrasti di colori e forme che appartengono alle nuove nature metropolitane, composte da innervature prodotte da corpi che eccedono lo spazio: non c’è la figura umana, soltanto la traccia, non c’è la città, esclusivamente la pura forma. Alcuni suoi quadri sono esposti alla mostra collettiva Il paesaggio necessario, ospitata nello spazio espositivo Fienili del Campiaro di Grizzana Morandi. La località dell’appennino bolognese prende la seconda parte del nome dal pittore Giorgio Morandi, che qui ha trascorso numerose estati coltivando il gusto di paesaggi aspri e selvatici, vincolati da rigide necessità e segnati da senso tattile oltre che visivo. In questi scenari naturali, dominano i calanchi, le cui tonalità intermedie tra grigio e ocra sono alla base, come ricorda il critico d’arte Eugenio Riccomi, del senso cromatico del pittore, quasi fuori dal tempo ma pienamente calato nel visibile.\nGrizzana si trova nel punto mediano tra Bologna a Firenze, appartiene perlopiù ai riferimenti storici della prima città, ma tra montagne e valli presenta tracce di Pistoia e Prato, serba memorie bizantine e longobarde, e prima ancora etrusche. La zona, centrale eppure remota, si colloca in una sorta di faglia storicamente segnata da influenti separazioni territoriali e sotterranei incontri di culture, e possiede un’inevitabile vocazione panoramica.\nIn maniera molto pertinente, la mostra fornisce diversi dettagli di un paesaggio globale: tra questi, le visioni urbano-satellitari di Laura Baldassarri, le vedute lontane di Maurizio Bottarelli, le topografie immaginifiche di Giulia Dall’Olio, gli ecosistemi di segni di Dacia Manto, le stratificazioni antropologiche di Graziano Pompili. Visioni sospese di un presente ancorato a se stesso con incertezza ma senza scampo, immagini di un mondo segnato dalla contingenza, da quello che può essere e non essere.\nPer comprendere il discorso, occorre approfondirne alcuni termini. Se la necessità rappresentava l’ordine trascendentale che teneva insieme gli spazi urbani e le forme di socialità del moderno, le dinamiche di individualizzazione contemporanee riguardano fini di tipo soggettivo e si basano su libertà di matrice corporea, disponendo, come nota Massimo Ilardi, un agire metropolitano irriducibile a quello proprio della città e delle sue istituzioni.\nCittà e metropoli pertanto non sono termini intercambiabili, nonostante in alcuni casi l’uso lo consenta, ma indicano orientamenti diversi e irriducibili. Indipendentemente dalla solennizzazione delle pratiche del consumo a cui approda il sociologo urbano Ilardi, l’orizzonte delle metropoli pone le condizioni dell’esperienza del presente e pertanto va attraversato in tutte le direzioni possibili.\nAll’interno delle metropoli si colloca l’arte di Cusatelli, i cui graffiti a cera su tela mettono in gioco un’inedita tecnica di accumulo e scavo, esemplificando un movimento che al contempo sfugge e trasforma le città. Cusatelli, a detta del critico Dino Borri, enuclea e decostruisce il rapporto tra corpi e città, mostrando il costitutivo dissidio tra pietre e viventi. Tuttavia, questo dissidio è proprio quanto ha animato ambedue: le pietre sono la vita delle città, i segni viventi dello stratificarsi della sua vicenda.\nQuesto loro reciproco appartenersi e integrarsi, tipico della modernità, è attualmente spezzato da altri movimenti, più tipici della nostra contemporaneità. Gli spazi predefiniti delle politica che costringevano i corpi alle disposizioni definite dalle mura delle città trovano ormai la loro deriva nell’ipocrisia dei centri urbani artefatti, che negano la* polis* pur riaffermandone apparentemente la centralità; eppure, oggi nessun muro e nessuna pratica istituzionale sembrano riuscire ad aver ragione di una dimensione metropolitana globale costituita di silicio, carbonio e cariche elettriche, che inizia ovunque e arriva ogni dove, permettendo alla corporeità dimensioni inesplorate. Questo orizzonte rappresenta quella sfida di una diversa dimensione politica e di nuovi rapporti tra sapere e potere che qualcuno dovrà pure saper raccogliere.\n Claudio Cusatelli, “Hirisci Satura from Tokyo”, pag. 45 (particolare), 2005, collezione dell’autore, Bari © Claudio Cusatelli\nEleonora Frattarolo, curatrice della mostra, afferma che Cusatelli ambisce alla totalità anche dove apparentemente si occupa del frammento. L’osservazione coglie nel peculiare universo di segni del pittore le modalità generali di costituzione di un paesaggio, e rende però opportuna una precisazione, laddove è proprio nell’attenzione ai frammenti che si costituisce il paesaggio come totalità.\nInfatti, il paesaggio si forma nel raccogliere gli elementi di una natura già frammentata, attraverso uno specifico sentimento, più propriamente una tonalità affettiva (Stimmung), che, come dice George Simmel, «tinge la totalità dei singoli contenuti». Il fondamentale scritto sulla filosofia del paesaggio asserisce che se la natura è totalità in quanto «unità fluttuante dell’accadere», al paesaggio è invece «essenziale la delimitazione»: la sua creazione richiede pertanto proprio «una lacerazione rispetto al sentimento unitario della natura universale».\nIl filosofo tedesco ricorda che nel vedere un paesaggio una parte diventa un tutto e acquisisce un senso autonomo: in questo atto, che per l’artista è un processo compiuto con purezza e forza, viene ricreata la materia offerta dalla natura. Il paesaggio natale di Cusatelli è quello di Bari, metropoli antica dove da sempre il meridione italiano guarda verso l’est balcanico e le rotte levantine; nelle sfumature arancio e verde della sua pittura vediamo i segni delle lacerazioni e delle ricomposizioni in cui prendono forma le metropoli di Calcutta, Tokyo e New York.\nIn qualche modo, dentro le venature delle sue tele ritroviamo anche Grizzana. All’esatto confine tra Italia peninsulare e continentale, remota dall’urbanizzazione pur se ben fornita di infrastrutture nelle immediate vicinanze, centro rurale ormai lontano dall’economia rurale e foresta popolata di nuovi forestieri, pur se ricalcitrante è destinata alla definitiva integrazione nell’area metropolitana bolognese: Grizzana è quindi, anche se in maniera quasi impercettibile, nella metropoli globale.\nTuttavia, perché possa davvero approfittare di tale opportunità, occorre che se ne renda conto con sufficiente spirito critico. Altrimenti, ogni apparente beneficio può capovolgersi in disastro: la variante di valico, non ancora conclusa dopo anni di lavori continuamente interrotti, è già all’origine di diversi dissesti, oltre ad avere ridefinito porzioni di paesaggio in modi che a Morandi non sarebbero piaciuti. Tuttavia, ormai è una realtà inalienabile, aprendo a  prospettive che attendono nuovi pittori.\nLa forma metropoli si compie in un generalizzato movimento d’assimilazione capace di abbattere tanto lo spirito provinciale quanto quello cittadino. Lo «strapaese» sui cui si arroccò Morandi non ha più senso, ma possiamo ancora riflettere sull’idea di depurare l’arte da ogni artificio, come aveva sottolineato il poeta Ardengo Soffici rispetto al modo con cui il pittore gestiva il rapporto degli oggetti con lo spazio.\nApprofondendo i motivi della sua pittura in una lettera spedita al jazzista Thelonious Monk all’indomani di un concerto al Teatro Lirico di Milano del 21 aprile 1961, e ammirandone la capacità di permettere al suono di essere «unico protagonista della scena», Morandi considera che il rapporto spaziale e cromatico tra gli elementi della composizione trova luogo in una «tecnica» che è però soltanto un «incidente» _in quanto corrisponde ad «un accadimento di una visione interiore»: il problema non è in un modo di rappresentare le cose, ma in quello di sentirle con un «valore universale»_.\nL’autentico «discorso artistico» _anticipa lo stesso pensiero dell’autore e mette in crisi il rapporto tra sguardo e realtà «creando ogni volta un gesto “su misura”». Cercando in consonanza con quanto aveva colto di Monk nell’arte «una stessa essenza che si rinnova nella forma», Morandi concludeva queste sue decisive riflessioni considerando che «_in margine alla nuda realtà, all’evidenza delle cose oggettive […] ogni opera d’arte non è che la possibilità di avere altri occhi, di moltiplicare una realtà non più di fronte a noi, ma scavata nel nostro vissuto, nel nostro piccolo mondo di esseri umani.»\nGiorgio Morandi,  (1914), olio su tela, collezione Gianni Mattioli, deposito a lungo termine presso la Collezione Peggy Guggenheim, Venezia © Giorgio Morandi SIAE 2008\nNei nostri spazi, più vasti dello sguardo e più grandi di città e paesi, tutto è centro e tutto è periferia, perdono valore le localizzazioni assolute imponendosi quelle relative. Forse, non c’è quella «stessa essenza che si rinnova nella forma», che voleva Morandi: piuttosto, sono le forme a rinnovare essenze e la realtà non è mai veramente nuda. In tempi più prossimi ai nostri. è Derrida a pensare i «margini» in rapporto decisivo con l’essenziale: quanto si pone ai limiti è il discrimine che delimita e imponendosi come «l’altro sempre da pensare». Questo «altro» è anche la possibilità di un futuro capace di implicare in sé il cuore selvaggio del bosco e la prossimità ad aree culturalmente rilevanti. Un po’ come un’impronta che è foglia e città.\n•\nRIFERIMENTI\nGiorgio Morandi, Lettera di uno spettatore, Bologna 22.04.1961.\nJoan M. Lukach, Giorgio Morandi and Modernism in Italy beetween the Wars, in AAVV, Italian Art in the 20th Century. Painting and Sculpture 1900-1988, London, Royal Academy of Arts 14.1/9.4/89. Edited by Emili Braun. Prestel-Varlang, Munich and Royal Academy of Arts, London, 1989.\nAAVV - Il paesaggio necessario – Omaggio a Giorgio Morandi. Grizzana Morandi, Fienili del Campiaro 26.07/ 30.10.2012. A cura di Eleonora Frattarolo, con opere e contributi di Graziella Leoni, Lidia Bagnoli, Laura Baldassarrri, Bruno Benuzzi, Maurizio Bottarelli, Claudio Cusatelli, Giulia Dall’Olio, Daniele Degli Angeli, Massimiliano Fabbri, Dacia Manto, Mauro Mazzali, Graziano Pompili, Massimo Pulini. Grafiche dell’Ariete, Bologna 2012.\nGeorge Simmel, Filosofia del paesaggio (1908), in Il volto e il ritratto. Saggi sull’arte, Il Mulino, Bologna 1985.\nJacques Derrida, La diffèrance (1968), in Margini della filosofia (1972), Einaudi, Torino 1997.\nMassimo Ilardi, Negli spazi vuoti della metropoli, Bollati Boringhieri, Torino 1999.\n•\nFotografia: Claudio Comandini, “Paesaggio interstiziale” - Grizzana Morandi, marzo 2010."
  },
  {
    "objectID": "posts/pages/2016-06-18-jeeg-robot-contro-i-kattivi.html",
    "href": "posts/pages/2016-06-18-jeeg-robot-contro-i-kattivi.html",
    "title": "Jeeg Robot contro i Kattivi",
    "section": "",
    "text": "«Se dalla terra nascerà/ la forza che ci attaccherà/ noi restiamo tutti con te,/ perché tu, tu sei Jeeg»: al cinema tra supereroi e cattiverie umane. “Lo chiamavano Jeeg Robot”, “Tutti i santi giorni”, “Birdman o (l’imprevedibile virtù dell’ignoranza)”, “Il ritorno del cavaliere oscuro”, “Reservoir Dogs”, e altri film visti dall’occhio della scrittrice e giornalista Serena Grizi (1967). Nell’intervallo, la tortura al critico da “Caro Diario” di Nanni Moretti.\n1. Primo** tempo: «Corri ragazzo laggiù»**\nNon è un caso se questo film prodotto, sembra, con un budget non così ricco, molto romano e a tratti sapientemente ‘giapponese’ sia rimasto nelle sale a più di tre mesi dall’uscita, come a tanti film italiani non succede più (e in molte sale dall’imbrunire in poi come i film cult _per cine-maniaci)_: ha vinto 7 David di Donatello, i primi due a Gabriele Mainetti produttore e regista, a seguire per le due attrici, protagonista e non protagonista, Ilenia Pastorelli e Antonia Truppo; e poi all’attore protagonista Claudio Santamaria e al non protagonista (strepitoso) Luca Marinelli, premio al montaggio, di assoluto ritmo, ad Andrea Maguolo.\nLa bella faccia di Claudio Santamaria ci ha abituati già a tanti cambiamenti di ruolo: lo ricordiamo, uno per tutti, in _Torneranno i prati__ _di Ermanno Olmi, dallo stesso Santamaria ripresentato una sera al cinema Farnese, a Roma: la sua testimonianza d’attore ha reso alla platea, gremita, l’amore che si può provare verso il cinema d’autore, così, per come è stato pensato e costruito nel rispetto, anche, della storia minore.\nIn Lo chiamavano Jeeg Robotè per tutti Enzo/Hiroshi, come lo chiama la giovane amica Alessia/Ilenia Pastorelli e come lo chiama tutto il cinema alla fine del film, col sorriso fino alle orecchie perché un super eroe che finalmente reincarni la salvazione dell’umanità, anche quella che a tutta prima sembrerebbe meno meritevole, pare diventare sempre più il sogno dell’italiano medio, forse per l’eccesso dei ‘mostruosi’ pericoli avvertiti attorno.\nQuesto Jeeg/Enzo, ormai è storia, acquisisce i suoi poteri dopo un tuffo nel Tevere per sfuggire alla polizia, tuffo che lo costringe dentro un bidone di materiale radioattivo. Lui è un ladruncolo di Tor Bella Monaca che campa a budini, quelli vintage _nella confezione gialla e film porno di sottofondo alla sua lurida stanza, a tutte le ore. Lui, scoperti i nuovi super poteri, come la straordinaria forza, non trova niente di meglio da fare che smurare bancomat._ I suoi immediati antagonisti sono i tenutari d’una discreta piazza di spaccio capitanata dal crudele Zingaro/Luca Marinelli, una specie di _canaro_ ripulito che, avendo fatto parte del corpo di ballo-cantante della trasmissione televisiva Buona Domenica, non disdegna, dopo e prima un efferato assassinio, d’indossare tacchetti e giacca coi lustrini per cantare cover di Anna Oxa o Loredana Bertè.\nChi ricorda Luca Marinelli nei panni di Guido, meraviglioso intellettuale-agiografo-portiere d’albergo in Tutti i santi giorni di Paolo Virzì, ragazzo votato all’amore per la cantante volitiva Antonia, uomo capace di fine modestia e profonda ragionevolezza, apprezzerà due volte il cambiamento in questa specie di _Jocke_r italiano: luminosi occhi chiari spalancati alla più perfida cattiveria e nequizia, mai pago d’orrori, sempre un piede avanti per riprendersi, col crimine, un successo che la tv gli ha dato fino a un certo punto e poi tolto di scatto. Un personaggio così, che solo lasciando intuire quanto in fondo si disprezzi da solo, può far arrivare allo spettatore tutta la sua cattiveria fumettistico-orrorifica.\nIl film omaggia più volte lo stile della serie televisiva anime trasmessa la prima volta in Italia nel 1979. L’atmosfera surreale d’un mondo per il quale non c’è più alcun rimedio, distrutti l’ambiente e una qualche coesione sociale, (rivivibile così solo nell’episodio Fuji in rosso del film Sogni _di Akira Kurosawa, 1990); i momenti _cult sottolineati dalla scritta celebrativa sullo sfondo, come quando la dolce e bravissima Alessia/ Ilenia Pastorelli trova finalmente al centro commerciale il suo costume da principessa.\nIl film inserisce anche tutti gli elementi della cosificazione emozionale più conosciuti nell’immediato presente: le gesta di Enzo/Jeeg diventano virali grazie ai milioni di visualizzazioni* internet* e ai writers, anch’essi mascherati, anche più di Jeeg, che lo immortalano nei loro graffiti mentre porta via un bancomat di corsa in felpa e sciarpa sul viso (le vere e uniche opere d’arte metropolitana condivise davvero?); gli smartphone ‘grazie’ alla malvagità di Zingaro da qui in poi possono anche ammazzare; i sampietrini pesanti si trasportano col bustone blu Ikea simbolo di tanti traslochi e spese familiari… e via dicendo (con questo gioco si potrebbero passare giorni ad individuare oggetti rivelatori).\nGli attori non ridono se non di follia: Enzo/Hiroshi ripete più volte il tormentone «Io non c’ho amici» come avrebbe fatto l’Ettore Garofolo di Mamma Roma col suo di tormentone. Il pubblico ride ma rabbrividisce. Nel Tevere non sembrerà strano a nessun romano ci possano essere bidoni dal contenuto pericoloso. Le strade sono infestate di malaffare, i mega parcheggi periferici in mezzo alle sterpaglie e i centri commerciali sono tutti non luoghi nei quali ci si va solo per consumare qualcosa (dal sesso agli acquisti); una società regolata dai soldi, a corto della minima cultura; ormai vaccinata ad ogni bruttezza, dalle case che sembrano rifugi post atomici pieni d’immondizia da accumulo, ad una città intera, metropoli, che riesce più simpatica vista dall’alto, perciò da lontano… Così, l’ennesimo attentato all’umanità da parte dei cattivi, che qui si concretizza nell’esplosivo messo dallo Zingaro durante il derby all’Olimpico, col solo scopo di ottenere migliaia di visualizzazioni internet e diventare famoso, diventa il modo per vedere finalmente in azione l’eroe Jeeg Robot.\nQuell’eroe, che dopo tante alzate di spalle, forse ha imparato cos’è l’affetto accanto alla ritardata, abusata e indifesa Alessia di cui è costretto ad occuparsi, stanco pure lui di essere un cane randagio senza nessuno al mondo. È così che il finale del film sembra inaugurare l’inizio di una nuova era: quella nella quale, per qualsiasi sopruso subito dai deboli (semplicemente quelli che non hanno ‘santi in paradiso’, gli anziani poveri, gli orfani, le mamme che temono per la vita dei loro figli piccoli), ci sarà un super eroe Enzo/ Hiroshi, adesso a tutti gli effetti Jeeg Robot d’acciaio, che veglierà su di loro. Utilizzerà come rampa di lancio dei suoi voli invincibili la potente sagoma del Colosseo di notte, che torna ad essere simbolo della città, ma stavolta sopra la malvagità; e indossa una maschera coi colori d’ordinanza confezionata con lana e ferri da chi ha già pagato con la vita la sua affezione incondizionata al genere umano. Violento, a tratti, come i film osannati dal ‘critico’ morettiano di Caro Diario, non meno spaventoso, pur nell’intento fumettistico, del recente Suburra di Stefano Sollima dal quale, però, forse il pubblico si aspettava il film di denuncia che non c’è stato…\n\nIntervallo: In Vespa** (da Nanni Moretti, Caro Diario, 1993)**\n\nNANNI MORETTI: D’estate a Roma i cinema sono tutti chiusi, oppure ci sono film come “Sesso amore e pastorizia”, “Desideri bestiali”, “Biancaneve e i sette negri”, oppure qualche film dell’orrore come “Henry”, oppure qualche film italiano.\nI ATTORE: Cos’è, tartaglio? Fuori 50 dollari e andate al diavolo!\nHENRY: Eccoli i tuoi 50 dollari!\nI ATTORE: Aaah! Aaah!\nII ATTORE: Serve una mano, gente?\nHENRY: Otis, ti serve una mano oppure pensi di farcela da solo?\nOTIS: Eh, eh, eh! Ah, ah, ah, ah! Ih, ih, ih!\nMORETTI: Per alcune ore vago per la città, cercando di ricordarmi chi aveva parlato bene di questo film. Io avevo letto una recensione su un giornale, avevo letto qualcosa di positivo su Henry. Improvvisamente mi viene in mente, trovo l’articolo e lo voglio proprio copiare sul mio diario. Eccolo qua: «Henry uccide la gente, ma è quasi un buono, di poche parole, contano i fatti. Invece il suo amico, Otis, è una carogna. Henry vive una pazzesca solidarietà con le sue vittime, è un principe sangue blu dell’annientamento, e promette una morte pietosa. Otis no. Il regista risveglia il suo pubblico in un incubo ancora peggiore con una doccia finale di splatter. Occhi infilzati, carne martoriata: l’abominio. Henry è forse il primo a violare e vilipendere con tale lucidità la filosofia criminale dei lombrosiani di Hollywood.» Ecco, penso, ma chi scrive queste cose, non è che la sera, magari prima di addormentarsi, ha un momento di rimorso? Ma quando è cominciato? Quando è cominciato tutto questo?\nCRITICO: Non lo so.\nMORETTI: Eh? Forse quando hai scritto: «Quel film coreano era un melodramma in costume, vestiti e soprattutto cappelli deliranti, e Superfemminista, fiammeggiante e demoniaco? Girato come se fosse un trip alla Spielberg, entrato nei ritmi e negli spazi futuristi. E c’è poi il “Pasto nudo” di Cronenberg, puro pus underground ad alto costo…»\nCRITICO: Basta! Basta!\nMORETTI: «… un vero cult movie!»\nCRITICO: Basta!\nMORETTI: «Non è che le donne per Jonathan Demme siano migliori o equivalgano solo a quello che per Lin Piao erano i proletari e i sottoproletari dei tre mondi accerchianti, ma è certo che solo le sue donne hanno la stoffa per sostenere dalla parte giusta la guerra dell’immaginario reparto “operazioni chirurgiche”. E infatti, prima che Lula e Sailor si riabbraccino in happy end, sussurrando “Love me tender”, fioccheranno altri anni di galera per Sailor. Voleranno teste umane frantumate, cani randagi acchiapperanno mani mozzate, fumeranno in bella vista centinaia di sigarette Kool, Merit, e Marlboro.»\n3. Secondo tempo: «Una nemica civiltà»\nIl supereroe cinematografico ha subito un restyling _come direbbero gli anglofili, pressoché totale, grazie a registi geniali come Sam Reimi con i suoi tre _Spider-Man, protagonista il viso moderno e bambinesco di Tobey Maguire. È il romano Enzo/ Jeeg di Mainetti che rifà ciò che tentava di fare lo Spider-Man di Reimi: usare i nuovi superpoteri a proprio vantaggio, ignorando l’avvertimento che “da un grande potere derivano grandi responsabilità”, storia con la quale deve fare presto i conti ogni supereroe che si rispetti, soprattutto in società sempre più complesse, in grado di moltiplicare all’infinito i sensi di colpa, figuriamoci nei detentori di poteri speciali (speciale anche il superpotere di questi registi di riuscire a divertire un pubblico sempre più tempestato di input e difficile da sorprendere).\nUna magnifica riflessione sull’uomo, la maschera, l’attore, la mette in scena Alejandro Iñárritu col suo Birdman _o (l’imprevedibile virtù dell’ignoranza)_: Riggan, l’attore, tenta di ricusare il supereroe che tanto l’ha reso famoso al prezzo, però, di allontanarlo dal teatro impegnato, dalle tavole che sole sembrano poter soddisfare la sete di ogni interprete vero di mostrare il proprio talento. Riggan cercherà all’estremo di risolvere il viluppo di sentimenti che si porta dentro, riuscendo, forse, a possedere il personaggio senza esserne posseduto. I cattivi antagonisti dei supereroi sono in  parte, o del tutto, cartonati o cartoonati (o strampalati) se non in rare eccezioni fra le quali, a parte i camei strombazzati dalle major _con mesi di anticipo, si salvano invece le prove d’attore vere: Heath Ledger, (Heath come Heathcliff ‘l’eroe nero’ della Brontë) ne _Il cavaliere oscuro _di Christofer Nolan, è un _Joker dolentissimo, che viaggia verso l’incorporeo, interpretato così dall’attore che aveva negli occhi pezzi di vita che non poteva possedere per la sua età anagrafica, (ma di questi giudizi non tenetene conto che si sta passando dalla critica alla acriticità sentimentale)…\nLa cinematografia contemporanea è spesso cattiva. Se scrivessimo ‘violenta’ vorremmo dire che esercita o impone sullo spettatore un comportamento aggressivo e che la visione si manifesta in modo furioso e travolgente. Non è così. Lo spettatore resta seduto, il film si mostra, come sempre, su uno schermo più o meno grande più o meno sofisticato. Ciò che si impone, che si presenta a chi guarda, è una versione cattiva, una visione malvagia o criminale di qualche pezzetto di mondo, di famiglia, di vita che il regista decide di ricostruire davanti le proprie cineprese.\nIl cinema contemporaneo più di qualche volta ha bisogno di questo punto di vista per poter innescare l’azione che sia la risposta alla cattiveria e la conseguente catarsi dello spettatore: l’azione sarà o una crudeltà di pari forza e contraria, annichilente, per rispondere alla prima (è qui che pare esprimersi meglio il cinema contemporaneo), oppure una presa d’atto e poi di coscienza, o un allontanamento definitivo da ciò che esisteva prima. La cattiveria è una molla sempre valida: ce lo mostra la qualità delle serie televisive d’oltreoceano, ormai zeppe di star e con script _eccellenti, e di quelle nostrane, tra le quali _Gomorra, ispirata dagli scritti di Roberto Saviano.\nLa seconda serie, in special modo, mostra tanti piccoli film compiuti che reiterano cattiverie allo stato puro: queste procedono da odi atavici, sono conseguenza di azioni precedenti e la sceneggiatura le snocciola giustificando se stessa senza smagliature di sorta. Eppure, considerando il successo di questo e altri prodotti, stupisce quanto per lo spettatore di oggi un film possa progredire di cattiveria in cattiveria, ripetendole all’infinito e senza cercare più di tanto quella parentesi lirica, sentimentale, che pure ‘spezzava’ la serialità di eventi nefasti in tante sceneggiature, ancora fino alla prima metà del ’900.\nLe terribili vendette di Heathcliff/Sir Laurence Olivier nel film Wuthering Heights di William Wiler (1939) e di Jean Valjean/Jean Gabin, ne I miserabili di Le Chanois (1958) (vendette e personaggi memorabili per la storia della letteratura e del cinema), sono più spesso mitigate da gentili figure femminili e da ‘sipari’ complementari che gettano uno sguardo, di volta in volta, sulle vicende nazionali, sull’ambiente circostante e che, come fondali, completano la storia portante potenziandone i significati simbolici e romantici.\nGli affetti, nelle serie, nella cinematografia contemporanea, appaiono flebili pause fra una azione cruenta già compiuta e quella che sta per arrivare. Di Gomorra, in particolare, sorprende la rappresentazione dei gruppuscoli che gestiscono le piazze di spaccio e quant’altro: pare non abbiano quasi più alcun contatto con la ‘società civile’ (polizia, carabinieri, ci si accontenterebbe anche solo di emissari deviati di partiti o servizi segreti); individui liberi dalla ‘costrizione’ di dover, anche solo per poche battute, derogare al proprio assurdo linguaggio di minacce e ambizioni senza costrutto, ai propri costumi, alle proprie deliranti pose. Inutile la necessità di parlare ‘più linguaggi’ per interagire con altre realtà (sono padroni ormai di alberghi cinque stelle-lusso, boutique, ristoranti in Italia e all’estero e tutto il ‘misero’ resto di mondo che può interessarli lo posseggono già).\nL’ambiente circostante è ridotto a guaina del malaffare, della natura non sanno cosa farsene se non è asservibile (e non può esserlo all’infinito) a scopi mafiosi. Restano vive e vegete solo le ‘mamme’ col loro corredo di raccomandazioni e attenzioni per questi figli brutali: figli addomesticabili come cagnolini soltanto da chi li ha messi al mondo (e perché non dovrebbe essere così?), sembrano testimoniare a testa bassa e ambizioni ripiegate; generosi di elogi per la cena buona preparata con amore, mettono le proprie ricchezze e i privilegi conquistati col sangue a disposizione dell’unica di cui ormai si possano fidare. La scelta è registica si potrà senz’altro ben dire: lo è, poiché è il regista che ‘taglia’ tutto un contesto e decide che allo spettatore interessa ben poco.\nPer Gomorra-la serie si muove un manipolo di registi da Claudio Cupellini a Cristina Comencini a Stefano Sollima e Claudio Giovannesi, forse è per questo che negli episodi s’avverte ogni volta il tocco da piccolo film compiuto, godibile anche fuori dal contesto seriale. Stefano Sollima (figlio di quel Sergio che ‘inventò’ Sandokan per la televisione) prestò la** **sua regia anche a Romanzo criminale-la serie, un quadro storico più articolato di quello di Gomorra: ma il regista, in particolare, è capace di azzerare ogni passaggio ‘umano’ nella soggettiva terribile che regala ad ogni personaggio: dialoghi secchi e senza sbavature, inesistenza di caratterizzazioni, solo brevemente descritte da costumi e acconciature. Improvvise e ricercate epifanie musicali (la colonna sonora è dei Mokadelic), denunciano un cambio umorale o morale del personaggio in questione o avvisano lo spettatore che il destino tragico sta per abbattersi su questi, in un’aura di tragedia difficile da raggiungere, per qualcun altro, sul piccolo schermo, e senza deus ex machina, o meglio, dichiarandone a volte l’intervento risolutivo in una fugace scena, magari in un episodio seguente.\nPer dirla tutta: col cinema di Tarantino, da Reservoir Dogs, per capirci, all’approdo difficilmente oltrepassabile per violenza e disinibizione di The Hateful Eight, si è costretti a pensare di più e qualche volta, perfino, si ride. Qui le atmosfere plumbee sottolineano una totale assenza di speranza e orizzonte, il crimine è finalizzato a se stesso, una vita migliore non esiste né per sé né per la propria discendenza; la famiglia è un mezzo, i lividi passatempi dei protagonisti sono sesso senza amore con avide/i amanti, lotte di cani inferociti, faide per futili motivi vissute come se si andasse al tirassegno, in attesa che la morte arrivi. A salvarli da un calvario di vita."
  },
  {
    "objectID": "posts/pages/2016-06-23-un-monocameralismo-imperfetto-per-una-perfetta-autocrazia.html",
    "href": "posts/pages/2016-06-23-un-monocameralismo-imperfetto-per-una-perfetta-autocrazia.html",
    "title": "Un monocameralismo imperfetto per una perfetta autocrazia",
    "section": "",
    "text": "Non dovrebbe essere così difficile da capire che un paese nel quale in 70 anni si sono avvicendati 62 governi esprime, oltre ad uno squilibrio politico, anche uno più propriamente istituzionale. Infatti, un Parlamento come due Camere paritetiche blocca la produzione legislativa piuttosto di favorirla: così, quello che oggi chiamiamo Senato dovrebbe assumere la funzione di rappresentare e riequilibrare le Regioni, a loro volta già mutate per effetto del crescente federalismo. Inoltre, gli equilibri territoriali e i loro organi di rappresentanza necessitano di un riordino funzionale, che tenga conto di come Aree metropolitane e relativi Distretti stanno cominciando ad assumere le funzioni che Province e Comuni, la cui inadeguatezza è tra le cause che le rendono una sorta di macchina della corruzione, da tempo faticano a gestire. Potrebbe così assumere particolare rilevanza un nuovo ruolo del Senato (da riformulare considerandone ormai superata la funzione di contenimento nei confronti della Camera, decisiva nel periodo post-bellico; le due camere manterrebbero così valore paritetico soltanto per le leggi di revisione costituzionale, quelle elettorali e quelle rilevanti per l’ordinamento della Repubblica), quanto una legge elettorale funzionale (l’Italicum, a base proporzionale, potrebbe permettere, piuttosto di una maggioranza capace di sfuggire ad ogni forma di limitazione e controllo, un rafforzamento della governabilità laddove c’è certezza di disporre di una maggioranza parlamentare, di ottenere pronunciamenti entro i 70 giorni di emissione legislativa, e inoltre di porre un freno al ricorso ai decreti legge). _Tuttavia, se le riforme rappresentano un’esigenza e sono inevitabili e urgenti, nonché legittime agli effetti dell’art. 138 della Costituzione stessa (che non pone condizioni né riguardo ai numero dei partecipanti alla revisione, né al suo processo), la politica sembra condizionare l’aspetto istituzionale sopratutto laddove è meno in grado di risolvere i propri conflitti. E così, come purtroppo accade anche in molti altri casi di estrema rilevanza per la vita pubblica, il dibattito è assente, affidato perlopiù a coloro che per un motivo o per l’altro odiano Renzi, oppure ai feticisti per i quali la Costituzione è per definizione immodificabile. Per quelli che invece sono interessati ai dati, si segnalano i seguenti documenti. Le disposizioni per: il superamento del bicameralismo paritario, la riduzione del numero dei parlamentari, il contenimento dei costi di funzionamento delle istituzioni, la soppressione del CNEL e la revisione del titolo V della parte II della Costituzione; trasmesse dal Presidente della Camera dei deputati alla Presidenza della Repubblica il 12.01.2016. Una descrizione del testo del DDL approvato il 12.04.2016 dalla Camera dei Deputati e pubblicato il 15.04.2016 nella Gazzetta Ufficiale. Una rassegna curata dalla Camera su temi e questioni della riforma costituzionale. Un approfondimento a cura del Senato sulla revisione della parte II della Costituzione. La voce di Wikipedia sulla Riforma costituzionale Renzi-Boschi. Una discussione della Wikiversity sulla Riforma costituzionale del governo Renzi. Segnala le ragioni della riforma e la necessità di una sua tempestiva realizzazione, destituendo le ipotesi di autoritarismo ed evidenziando come i limiti del testo siano dipesi anche dal suo configurarsi attraverso un corretto iter parlamentare il politologo Angelo Panebianco. Invece, contrasta la portata di tali aggiornamenti e considera che la riforma e i suoi metodi di attuazione possano aggravare la spaccatura del paese, travisando le garanzie che invece dovrebbero essere espresse, Luigi Ferrajoli (Firenze, 1940), giurista e membro dei Comitati Dossetti per la Costituzione._\n1. Potere di revisione costituzionale e potere costituente\nC’è un fatto che accompagna, da circa trenta anni, la lunga crisi della democrazia italiana. All’aggravarsi di tutti i suoi aspetti – il discredito e lo sradicamento sociale dei partiti, la loro subalternità all’economia e alla finanza, la loro opzione comune e sempre più esplicita per le controriforme in materia di lavoro e di stato sociale – ha fatto costantemente riscontro il progetto di indebolire il Parlamento e di rafforzare il governo, tramite modifiche sempre più gravi della seconda parte della Costituzione repubblicana: dapprima, negli anni Ottanta e Novanta, i tentativi delle  Commissioni Bozzi, De Mita-Jotti e D’Alema; poi l’assalto ben più di fondo alla Costituzione da parte del governo Berlusconi con la riforma del 2005, scritta dai cosiddetti “quattro saggi” in una baita di Lorenzago e bocciata dal referendum del giugno 2006 con il 61% dei voti; infine l’ultima, non meno grave aggressione: la legge di revisione costituzionale Renzi-Boschi approvata il 12 aprile 2016, sulla quale si svolgerà il referendum confermativo nel prossimo ottobre. Di nuovo, come sempre, l’argomento a sostegno della revisione, oltre a quello penoso e demagogico della riduzione dei costi della politica, è stato la necessità di accrescere la “governabilità” nel tentativo, ancora una volta, del ceto di governo di far ricadere sulla nostra carta costituzionale la responsabilità della propria inettitudine.\nL’attuale revisione costituzionale investe l’intera seconda parte della Costituzione: ben 47 articoli su un totale di 139. Non è quindi, propriamente, una “revisione”, ma un’altra Costituzione, diversa da quella del 1948. Ma la nostra Costituzione non consente l’approvazione di una nuova Costituzione, neppure ad opera di un’ipotetica as­semblea costituente che pur decidesse a larghissi­ma maggioranza. Il solo potere ammesso dall’articolo 138 della nostra Costitu­zione è un potere di revi­sio­ne, che non è un pote­re costituen­te ma un potere co­stitui­to. Di qui il primo profilo di illegittimità: l’indebita trasformazione del potere di revisione costituzionale previsto dall’articolo 138 in un potere costituente non previsto dalla nostra Costituzione e perciò anticostituzionale ed eversivo.\nLa differenza tra i due tipi di potere è radicale: il potere costituente è un potere sovrano, che l’articolo 1 attribuisce al “popolo” e solo al popolo, sicché nessun potere costituito può appropriarsene; il potere di revisione è invece un potere costituito, il cui esercizio non può consistere nella produzione di una nuova Costituzione, ma solo in singoli e specifici emendamenti onde sia consentito ai cittadini, come ha più volte stabilito la Corte Costituzionale, di esprimere consenso o dissenso, nel referendum confermativo, alle singole, specifiche revisioni. È una questione elementare di teoria del diritto e di grammatica giuridica: l’esercizio di un potere costituito non può trasformare lo stesso potere del quale è esercizio in un potere costituente senza degradare ad eccesso, o peggio ad abuso di potere. Ed è paradossale che di questo eccesso e di questo abuso di potere si sia fatto fin dall’inizio promotore il Presidente della Repubblica, che aveva giurato fedeltà a questa Costituzione e che di essa avrebbe dovuto essere il custode e il garante. Ma è anche una questione di teoria politica e di grammatica democratica: la differenza e la distinzione tra potere costituente e potere costituito, formulata da Sieyés più di due secoli fa, rappresenta infatti una sorta di postulato di qualunque costituzionalismo democratico. Giacché le costituzioni sono norme che costituiscono e disciplinano i pubblici poteri, imponendo loro limiti e vincoli. È questo il loro senso e il loro ruolo. E perciò non possono gli stessi poteri costituiti dalla Costituzione cambiare radicalmente la Costituzione dalla quale sono disciplinati e limitati.\nSi tratta di una logica del costituzionalismo adottato da quasi tutte le costituzioni e confermato dall’esperienza costituzionale di tutte le grandi democrazie. Giacché le costituzioni sono una cosa seria, che nelle democrazie serie sono emendabili, cioè suscettibili di singole e specifiche riforme, ma non modificabili per intero. Proviamo a pensare come sarebbe accolta l’idea di una nuova Costituzione negli Stati Uniti. Riflettiamo sul perché mai nessun partito, nessun presidente, nessun uomo politico penserebbe di proporre un cambiamento dell’intera Costituzione statunitense del 1787, da tutti concepita, difesa e sacralizzata come il patto costituente e la carta d’identità della nazione. Della Costituzione degli Stati Uniti sono infatti possibili solo emendamenti, la cui approvazione richiede, secondo il suo articolo 5, una procedura gravosissima: che la proposta di un sem­plice e­men­damento sia avan­zata dai due ter­zi dei com­ponenti del Con­gres­so o da due ter­zi delle legislatu­re dei vari Sta­ti, e che nel primo caso l’emendamento sia approvato se votato dalle legi­slatu­re di tre quarti degli Stati e, nel secondo, se votato dai tre quarti dei membri di un’apposita Convenzione convocata dal Con­gresso.\nIn quasi nes­sun Paese, poi, è con­sentita la revi­sione totale del­la Co­stituzione, ma solo la revi­sione parzia­le me­diante singoli emendamenti,  sottoposti peraltro a procedure di revisione ben più gravose di quella prevista dal nostro articolo 138: l’approvazione da parte dei due terzi dei membri delle due Camere in Germania e in Giappone e da parte dei tre quinti in Spagna, seguita sempre in Giappone, e in Spagna su richiesta di un decimo dei membri di una Camera, da un referendum popolare. Dove è prevista la revi­sione tota­le, come in Spagna e in Svizze­ra, essa è sottoposta a pro­ce­dure tal­mente la­boriose da renderla quasi impossibile e comunque totalmente sottratta a colpi di mano di mag­gio­ranza. In base all’articolo 168 della Costituzione spagnola, si procede dapprima alla votazio­ne del nuovo testo a mag­gioran­za di due ter­zi di cia­scuna Ca­me­ra, poi allo sciogli­mento imme­diato delle Cor­tes, poi alla ra­ti­fica della nuo­va Co­stituzio­ne a maggioranza di due terzi delle nuove Camere e infine al referendum sulla revi­sione appro­vata. In Sviz­zera, in base all’articolo 120 della Costitu­zione del 1874, per la revisione totale si richiede anzitutto che la propo­sta sia avanzata da una delle due Camere o da 100.000 elet­tori; successivamente si proce­de al refe­ren­dum sul quesito “se la ri­forma totale debba o no aver luo­go”; poi il Parlamento viene sciolto; poi si procede alla sua rie­le­zio­ne per elaborare la nuova Costituzione; infine, in base al­l’articolo 123, la Costitu­zione riformata viene sottoposta e refe­ren­dum.\n2. **Una costituzione di minoranza**\nMa ancor più gravi sono la forma e la sostanza della nuova Costituzione su cui saremo chiamati a votare nel referendum di ottobre. Per il metodo con cui è stata approvata e per i suoi contenuti, questa legge di revisione è un oltraggio non tanto e non solo alla Costituzione del 1948, ma al costituzionalismo in quanto tale, cioè all’idea stessa di Costituzione.\nInnanzitutto per il metodo. Non è con i modi adottati dal governo Renzi che si trattato le costituzioni. Le costituzioni sono patti di convivenza. Stabiliscono le pre-condizioni del vivere civile, idonee a garantire tutti, maggioranze e minoranze, e perciò tendenzialmente sorrette da un consenso generale. Servono a unire, e non a dividere, dato che equivalgono a sistemi di limiti e vincoli imposti a qualunque maggioranza, di destra o di sinistra o di centro, a garanzia di tutti. Così è stato per la Costituzione italiana del 1948, approvata dalla grandissima maggioranza dei costituenti – 453 voti a favore e 62 contrari – pur divisi dalle contrapposizioni ideologiche dell’epoca. Così è sempre stato per qualunque Costituzione degna di questo nome.\nLa Costituzione di Renzi è invece una Costituzione che divide: una Costituzione neppure di maggioranza, ma di minoranza, approvata ed imposta, però, con lo spirito arrogante delle maggioranze. E’ in primo luogo una Costituzione approvata da una piccola minoranza: dal partito di maggioranza relativa, che alle ultime elezioni prese il 25% dei voti, corrispondenti a poco più del 15% degli elettori, trasformati però, dalla legge elettorale Porcellum dichiarata incostituzionale, in una fittizia maggioranza assoluta, per di più compattata dalla disciplina di partito e dal trasformismo governativo di gran parte dei suoi esponenti pur fermamente contrari. Insomma, una pura operazione di palazzo.\nE tuttavia questa minoranza ha imposto la sua Costituzione con l’arroganza di chi crede nell’onnipotenza della maggioranza: rifiutando il confronto con le opposizioni e perfino con il dissenso interno alla cosiddetta maggioranza (“abbiamo i numeri!”), rimuovendo e sostituendo i dissenzienti in violazione dell’articolo 67 della Costituzione, minacciando lo scioglimento delle Camere, strozzando il dibattito parlamentare con “canguri” e tempi di discussione contingentati in sedute-fiume e notturne, ponendo più volte la fiducia come se si trattasse di una legge di indirizzo politico, ottenendo l’approvazione in un clima di scontro giunto a forme di protesta di tipo aventiniano, fino all’ultima, gravissima deformazione del processo di revisione: il carattere plebiscitario impresso al referendum costituzionale dal presidente del Consiglio che lo ha trasformato in un voto su se stesso. Non si potrebbe immaginare un’anticipazione più illuminante di quelli che saranno i rapporti tra governo e Parlamento se questa riforma andasse in porto: un Parlamento ancor più umiliato, espropriato delle sue classiche funzioni, ridotto a organo di ratifica delle decisioni governative.\nDel resto, sia l’iniziativa che l’intera gestione del procedimento di revisione sono state, dall’inizio alla fine, nelle mani del governo; laddove, se c’è una questione di competenza esclusiva del Parlamento e che nulla ha a che fare con le funzioni di governo, questa è precisamente la modifica della Costituzione. L’illegittima mutazione del referendum costituzionale in un plebiscito era perciò implicito fin dall’origine del processo di revisione e strettamente connesso a un altro suo profilo di illegittimità: al fatto che il potere di revisione costituzionale, proprio perché è un potere costituito, ammette solo emendamenti specifici, singolari e univoci, i quali soltanto consentono che il successivo referendum previsto dall’articolo 138 avvenga, come ha più volte richiesto la Corte costituzionale, su singole e determinate questioni, e non si tramuti, appunto, in un plebiscito.\nSi capisce come una simile revisione – quali che fossero i suoi contenuti, anche i più condivisi e condivisibili – meriti comunque di essere respinta, soltanto per il modo con cui è stata approvata. Giacché essa è uno sfregio alla Costituzione repubblicana, dopo il quale la nostra Costituzione non sarà più la stessa perché non avrà più lo stesso prestigio. Le costituzioni, infatti, valgono anche per il carattere evocativo e simbolico del loro momento costituente, quale patto sociale di convivenza. Questa nuova Costituzione sarà percepita come il frutto di un colpo di mano, di un atto di prepotenza e prevaricazione sul Parlamento e sulla società italiana. Sarà la Costituzione non della concordia ma della discordia; non del patto pre-politico, ma della rottura del patto implicito in ogni momento costituente. Indipendentemente dai contenuti.\n3. **Un monocameralismo imperfetto**\nMa sono precisamente i contenuti l’aspetto più allarmante della nuova Costituzione. Si dice che con essa viene superato il bicameralismo perfettamente paritario. E’ vero. Ma il superamento del bicameralismo perfetto avviene con la sua sostituzione con un monocameralismo sommamente imperfetto. Imperfetto per due ragioni.\nIn primo luogo perché la seconda Camera non è affatto abolita, ma sostituita da un Senato eletto non dai cittadini, come vorrebbe il principio della sovranità popolare, ma dai Consigli regionali «in conformità» – non è chiaro in quali forme e grado – «alle scelte espresse dagli elettori», e tuttavia dotato di molteplici competenze legislative. Contrariamente alla semplificazione vantata dalla propaganda governativa, ne seguirà un’enorme complicazione del procedimento di approvazione delle leggi. Basti confrontare l’attuale articolo 70 della Costituzione composto da una riga – «La funzione legislativa è esercitata collettivamente dalle due Camere» – con il suo nuovo testo, articolato in sette commi lunghi e tortuosi che prevedono ben quattro tipi di leggi e di procedure: a) le leggi di competenza bicamerale, come le leggi costituzionali, le leggi di revisione costituzionale, le leggi elettorali e altre importanti e numerose leggi sull’ordinamento della Repubblica; b) tutte le altre leggi, di competenza della Camera ma a loro volta differenziate, a seconda del grado di coinvolgimento del Senato nella loro approvazione, in tre tipi di leggi: b1) le leggi il cui esame da parte del Senato può essere richiesto da un terzo dei suoi componenti e sulle cui modificazioni la Camera si pronuncia a maggioranza semplice in via definitiva; b2) le leggi di cui all’articolo 81 4° comma, le quali vanno sempre sottoposte all’esame del Senato, che può deliberare proposte di modificazione entro quindici giorni dalla data di trasmissione; b3) le leggi di attuazione dell’articolo 117, 4° comma della Costituzione, che richiedono sempre l’esame del Senato e le cui modificazioni a maggioranza assoluta dei suoi componenti sono derogabili solo dalla maggioranza assoluta dei componenti della Camera.\nÈ chiaro che questo pasticcio – quattro tipi di procedure, differenziate sulla base delle diverse materie ad esse attribuite – si risolve in un’inevitabile incertezza sui diversi tipi di fonti e procedimenti, ancorati alle diverse ma non sempre precise e perciò controvertibili competenze per materia. Il comma 6° del nuovo articolo 70 stabilisce che «i Presidenti delle Camere decidono, d’intesa tra loro, le eventuali questioni di competenza». Ma come si risolverà la questione se i due presidenti non raggiungeranno un accordo? E comunque l’incertezza e l’opinabilità delle soluzioni adottate rimangono, e rischiano di dar vita a un contenzioso incontrollabile su questioni di forma che finirà per allungare i tempi dei procedimenti e per investire la Corte Costituzionale di una quantità imprevedibile di ricorsi di incostituzionalità per difetti di competenza.\nMa c’è soprattutto una seconda ragione, ben più grave e di fondo, che rende inaccettabile il monocameralismo imperfetto introdotto da questa revisione: la trasformazione della nostra democrazia parlamentare, provocata dalla legge elettorale maggioritaria n. 52 del 6 maggio 2015, in un sistema autocratico nel quale i poteri politici saranno interamente concentrati nell’esecutivo, e di fatto nel suo capo, ben più di quanto accada in qualunque sistema presidenziale, per esempio negli Stati Uniti, dove è comunque garantita la netta separazione e indipendenza del  Congresso, titolare del potere legislativo, dal Presidente. Il sistema monocamerale infatti, in una democrazia parlamentare, implica un sistema elettorale puramente proporzionale, in forza del quale i governi e le loro maggioranze si formano in maniera trasparente in Parlamento, quali frutti del dibattito e del compromesso parlamentare, e restano costantemente subordinati alla volontà della Camera della quale il governo è espressione. Solo così il monocameralismo è un fattore di raffor­zamento, anziché di emarginazione del Parlamento: solo se l’unica Camera – la  Camera dei deputati – viene eletta con un sistema elettorale perfettamente proporzionale, in grado di rappresentare l’intero arco delle posizioni politiche, di garantire perfettamente l’uguaglianza del voto, di riflettere pienamente il pluralismo politico e, soprattutto, di assicurare costantemente la presenza e il ruolo di controllo delle forze di opposizione e di minoranza. È stato solo questo il monocameralismo proposto in passato dalla sinistra: quello che, grazie alla massima rappresentatività ed efficienza decisionale dell’unica Camera, alla sua composizione pluralista e alla forza delle minoranze e delle opposizioni, assicura quella che chiamavamo la “centralità del Parlamento”, cioè il suo ruolo di indirizzo politico e di controllo sull’attività del governo quale si conviene a una democrazia parlamentare.\nAl contrario, il monocameralismo imperfetto generato dall’azione congiunta della costituzione Renzi-Boschi e della legge elettorale iper-maggioritaria del 2015, votata anch’essa con innumerevoli forzature e da ultimo con l’imposizione della fiducia, si risolve in una pesante distorsione sia della rappresentanza politica che delle funzioni di controllo e di indirizzo spettanti al Parlamento. Questa nuova legge elettorale, il cosiddetto Italicum, è infatti sostanzialmente una riedizione del vecchio Porcellum, con due lievi miglioramenti che non ne annullano il difetto di rappresentatività: il primo è l’assegnazione del cospicuo premio di maggioranza del 54% dei seggi (340 su 630) alla lista che raggiunge più del 40% dei voti oppure, se nessuna lista raggiunge tale soglia, alla lista vincente nel ballottaggio tra le due liste maggiormente votate; il secondo è la previsione di liste elettorali brevi, in gran parte pregiudicato, tuttavia, dalla sostanziale nomina dall’alto di tutti i capolista.\nÈ chiaro che con un simile sistema elettorale, che assegna automaticamente la maggioranza dei seggi alla maggiore minoranza, il Parlamento monocamerale è destinato a ridursi a un organo decorativo di ratifica plaudente delle decisioni del governo, a questo legato da un rigido rapporto di fedeltà. Ne risulterà alterato l’intero equilibrio dei poteri e sostanzialmente capovolto il rapporto di fiducia: non più la fiducia della Camera che il governo deve ricevere e mantenere, ma al contrario la fiducia del governo, e precisamente del suo capo, che i parlamentari di maggioranza dovranno guadagnarsi e mantenere se non vorranno rischiare lo scioglimento del Parlamento e la loro non rielezione. Del resto la riforma della nostra democrazia parlamentare in un sistema cripto-presidenziale è rivelata dall’articolo 2 comma 8 dell’Italicum: «i partiti o i gruppi politici organizzati che si candidano a governare depositano il programma elettorale nel quale dichiarano il nome e il cognome della persona da loro indicata come capo della forza politica». In questo modo il voto per la forza politica «che si candida a governare» è anche il voto per il «capo della forza politica» che si candida a divenire il capo del governo, in contrasto con l’art. 92 della Costituzione, rimasto inalterato, che ne affida la nomina al Presidente della Repubblica sulla base delle indicazioni dei gruppi parlamentari. Sarà ben difficile non solo la nomina di una persona diversa, ma perfino la sfiducia, destinata inevitabilmente a provocare lo scioglimento della Camera.\nÈ insomma l’azione congiunta della nuova Costituzione e della riforma elettorale che è destinata a provocare un indebolimento della rappresentanza parlamentare, e con essa della sovranità popolare, ancor maggiore di quello determinato dal vecchio Porcellum: la drastica riduzione del pluralismo nell’unica Camera rimasta; la lesione dell’uguaglianza nel voto, dato che il voto alla lista maggiore varrebbe quasi il doppio di quello alle altre liste, mentre il voto alle liste che non raggiungono la soglia minima non varrebbe nulla e resterebbe privo di rappresentanza; la rigida maggioranza, infine, automaticamente e stabilmente assegnata al governo nell’unica Camera che esprime la fiducia. Ne risulterebbe vistosamente contraddetta la sentenza n.1/2014 della Corte costituzionale, che censurando un meccanismo sostanzialmente analogo escogitato dal Porcellum ha affermato che esso determina un’«illimitata compressione della rappresentatività dell’assemblea parlamentare».\nQuesta stessa «illimitata compressione della rappresentatività», ha scritto peraltro la Corte, rende questo Parlamento «incompatibile con i principi costituzionali», e perciò inidoneo, oltre che alle funzioni «di indirizzo e controllo del governo», anche, e ovviamente più ancora, alle «delicate funzioni connesse alla stessa garanzia della Costituzione (art.138)». Insomma, ha detto la Corte, questo Parlamento, eletto con una legge incostituzionale, non era abilitato a una revisione costituzionale come quella approvata, tanto più se associata a una riforma elettorale che ha riprodotto, nella sostanza, esattamente quella da essa dichiarata costituzionalmente illegittima.\n4. **La governabilità: dalla sovranità popolare alla sovranità dei mercati**\nMa forse è proprio questa azione congiunta delle due riforme ciò che viene perseguito da Matteo Renzi, in accordo con il suo progetto di mutamento in senso decisionista e populista del sistema politico. Del resto, nel momento in cui si è invertito il rapporto tra politica ed economia, non essendo più la politica che governa l’economia ma viceversa, la semplificazione in senso autoritario del sistema politico diventa necessaria. “Governabilità” è la parola d’ordine con cui, oggi come ieri – da Craxi a Berlusconi e a Renzi – viene giustificata questa semplificazione: che vuol dire onnipotenza della politica rispetto alla società, resa necessaria dalla sua impotenza e dalla sua subalternità ai poteri dei mercati. Di qui il nesso funzionale tra prima e seconda parte della Costituzione e l’enorme incidenza delle modificazioni di questa su quella, dedicata ai diritti dei cittadini. “Ce le chiede l’Europa”, affermano i nuovi costituenti a proposito delle loro riforme. E’ vero: l’Europa e tramite l’Europa i mercati ci chiedono l’involuzione autocratica delle nostre democrazie, necessaria perché i nostri governi abdichino al loro ruolo di governo dell’economia e della finanza e possano liberamente aggredire i diritti sociali e del lavoro dai quali dipendono la vita e la dignità dei cittadini.\nGià oggi, tra decreti-legge, leggi delegate e leggi di iniziativa governativa, circa il 90% della produzione legislativa è di fonte governativa. La cosiddetta revisione        equivale alla costituzionalizzazione e al perfezionamento di questo processo di verticalizzazione e concentrazione dei poteri nell’esecutivo, al quale essa assegna corsie privilegiate e tempi abbreviati – l’approvazione entro settanta giorni – per i disegni di legge «indicati come essenziali per l’attuazione del programma di governo». Già oggi, grazie alle mani libere dei governi, si è prodotto un sostanziale processo decostituente in materia di lavoro e di diritti sociali, con l’abbattimento di quell’ultima garanzia della stabilità dei rapporti di lavoro che era l’articolo 18 dello Statuto dei lavoratori e con il venir meno della gratuità della sanità pubblica e la monetizzazione di farmaci e visite che pesa soprattutto sui poveri, al punto che ben 11 milioni di persone nel 2015 hanno dovuto rinunciare alle cure. La nuova Costituzione rende ancor più libera da limiti e vincoli questa “governabilità”, interamente a spese dei ceti più deboli. Si parla sempre del Pil come della sola misura della crescita e del benessere; mentre si tace sul fatto che per la prima volta nella storia della Repubblica sono diminuite le aspettative di vita delle persone.\nSi capisce allora come dall’esito del referendum confermativo dipenderà il futuro della nostra democrazia: la conservazione, almeno sul piano normativo, del suo carattere parlamentare e la domanda popolare di una svolta diretta a restaurarlo, oppure la legittimazione e lo sviluppo dell’attuale deriva anti-parlamentare; la riaffermazione della sovranità popolare, oppure la consegna del sistema politico alla sovranità anonima e irresponsabile dei mercati.\nIn tutti i casi, qualunque sarà l’esito del referendum, la battaglia in difesa della democrazia costituzionale non sarà finita. Se vincerà il sì, occorrerà puntare a una riforma della legge elettorale in senso puramente proporzionale, senza premi di maggioranza né soglie di accesso al Parlamento, quale sola garanzia perché l’unica Camera non si riduca a una propaggine del governo. Se invece vincerà il no, occorrerà che quanti hanno a cuore la salvaguardia della nostra Costituzione e del modello di democrazia da essa disegnato si impegnino a mettere finalmente l’una e l’altro al riparo da future aggressioni di parte, mediante un rafforzamento della procedura di revisione prevista dall’articolo 138: una maggioranza quanto meno dei due terzi dei componenti del Parlamento per qualunque modifica; la rigidità assoluta associata ai principi supremi – uguaglianza, diritti fondamentali, rappresentanza politica e separazione dei poteri – attraverso l’esplicita esclusione, già adottata nelle costituzioni più recenti, dalla Costituzione portoghese a quella brasiliana, di qualunque loro riduzione o restrizione; infine il carattere di emendamento singolare, cioè di modifica o integrazione di singole norme, e non di interi titoli della Carta, che dovrà avere qualunque legge di revisione costituzionale.\n•\nIllustrazione: la prima pagina di uno dei tre originali della Costituzione (custodito presso l’Archivio storico della presidenza della Repubblica)."
  },
  {
    "objectID": "posts/pages/2017-08-15-italia-terra-di-transito-martino.html",
    "href": "posts/pages/2017-08-15-italia-terra-di-transito-martino.html",
    "title": "Italia: terra di transito obbligatorio e permanente",
    "section": "",
    "text": "Mentre qualcuno prescinde completamente dai dati per ridurre la grave emergenza dei migranti ad una sfida tra opposte tifoserie, l’Italia è sempre più lontana tanto dall’Europa quanto dal Mediterraneo, riducendosi così, più che ad una terra di frontiera come prevede il trattato di Dublino, ad un pontile sospeso sul nulla dove nemmeno i disperati vogliono fermarsi. Ci mette di fronte a questa realtà il documentario _Terra di transito di Paolo Martino. Eppure, nonostante la situazione sia drammatica, le risposte ci sarebbero. Infatti, pur ammettendo che le capacità di accoglienza dignitosa degli altri paesi sono superiori, l’Italia potrebbe ritrovare slancio proprio con misure capaci di incrementare la produttività, quali il ripopolamento di zone ormai profondamente immiserite. Il problema vero però è che, se l’Europa comincia proprio a Lampedusa, la quale quindi non rappresenta soltanto un problema italiano, nelle nostre contrade sono ridotti allo stadio di immigrati anche coloro che ci abitiamo, e forse, ormai assuefatti al ruolo di estranei a se stessi, nemmeno si cerca di integrarsi più di tanto. Stefano Pasta, laureato in Storia contemporanea e pubblicista, recensisce il film di Paolo Martino con l’idea di accogliere la sfida del convivere per permettere così un futuro alle nostre città e dare forma ad un mondomisto interconnesso e interdipendente._\n«Qui muoio ogni giorno», così un hazara afghano in fuga dalla persecuzione della sua etnia racconta la condizione dei richiedenti asilo bloccati dove non vogliono restare: in Italia. È la prospettiva spiazzante del documentario di Paolo Martino, Terra di transito, prodotto dall’associazione A Buon Diritto.\nParte dalla storia di Rahell, un curdo scappato da bambino dall’Iraq in Siria, quando nel 1988 Saddam Hussein ordinò un attacco chimico sulla città di Halabja. Nel 2010, costretto a lasciare Damasco, una nuova fuga, senza visti né passaporto, lo conduce in Europa, attraverso la Turchia e la Grecia, fino a Roma, da dove spera di raggiungere la Svezia per ricongiungersi con i suoi familiari. Ma all’arrivo in Italia, scopre che a dividerlo dalla sua meta c’è il regolamento di Dublino, legge europea che impone ai rifugiati di fare domanda di asilo e risiedere nel primo paese d’ingresso in Europa. Come per migliaia di coetanei, il “punto di non ritorno” nel suo progetto migratorio è il rilascio delle impronte digitali. Da lì, ogni tentativo di espatrio verso la meta desiderata si trasforma in un rinvio nel nostro Paese, quello che a cui la legge affida la competenza della pratica di Rahell ma che per lui è soltanto una Terra di Transito.\n«Un luogo – spiega Paolo Martino – non per arrestare la lunga corsa, ma solo per tirare il fiato e poi portarsi avanti. L’Italia, un tempo meta ambita, è ridotta ormai a un luogo di attesa, di sosta indesiderata prima del salto al cuore d’Europa». Nella sua odissea personale, Rahell incontra altri ragazzi in fuga dall’Afghanistan, dalla Siria e dall’Iraq, bloccati, come lui, in un Paese che non vogliono e che spesso è incapace di accogliere e di garantire un percorso di vita autonomo alle persone che dovrebbe proteggere.\nÈ raccontata un’Italia senza una legge organica sul diritto d’asilo e con un sistema d’accoglienza fondato sull’emergenza e l’improvvisazione. Centri che ospitano centinaia di persone, poca attenzione all’insegnamento dell’italiano e quasi nessun percorso d’inserimento lavorativo. «Siamo costretti a mangiare nelle mense delle chiese, camminiamo tutto il giorno, passiamo il tempo nelle stazioni dei treni», spiega un ragazzo che dorme nella “tensostruttura di prossimità di transito afghani”, realizzata nel febbraio 2012 nel quartiere Tor Marancia di Roma per i rifugiati che dormivano nel piazzale della Stazione Ostiense. Nella tensostruttura, nota come “il tendone degli afghani”, sono ospitate anche persone senza documenti, tra cui si distinguono due categorie, “i transitanti” e “i dublinati”.\nLa prima comprende chi si definisce in transito, ovvero persone che si riposano per qualche giorno, cercando di sfuggire ai controlli di polizia, per poi ripartire alla volta del Nord Europa. La seconda, invece, include sia le persone rimandate in Italia, in quanto Stato competente all’esame della loro domanda di protezione, sia chi deve essere trasferito dall’Italia in un altro Stato europeo dove è già avvenuta l’identificazione. Spesso è la Grecia: secondo Medici per i diritti umani, nel 2013 l’Italia ha rimandato nel paese ellenico tre migranti al giorno.\nNei racconti degli ospiti del “tendone”, l’assenza italiana di quella protezione che spetterebbe ai rifugiati, stride con l’accoglienza scandinava e nordica. «Qui ti aiutano a fare un piano», spiega lo zio di Rahell, da anni in Svezia, elencando i sussidi economici ricevuti, i corsi di formazione obbligatori, l’aiuto per la casa e il lavoro, l’assistenza sanitaria e legale. Si potrebbe pensare che l’Italia, in quanto paese di sbarchi, sopporti dei numeri di richiedenti asilo molto maggiori rispetto agli altri stati europei, ma non è così. La Germania accoglie attualmente 572 mila rifugiati, la Francia 220mila, l’Italia appena 58mila. Ma queste nazioni – che offrono sì un trattamento migliore – sono le stesse che hanno promosso il regolamento di Dublino, che sfavorisce gli stati di frontiera (Grecia, Italia e Spagna). È in fondo proprio quest’accordo europeo il grande protagonista del documentario.\nGiunto al venticinquesimo anno di vita e alla sua terza versione (Dublino III è entrato in vigore da pochi mesi), per il regista «ha mostrato tutta la sua iniquità», per esempio impedendo di ricongiungersi con la famiglia che già vive in uno Stato e accentuando così l’insicurezza delle persone in fuga che potrebbero invece contare sulla rete familiare. Visto dal tendone di Tor Marancia, il regolamento di Dublino è un paradosso. È l’immagine di un’Italia travagliata dalla crisi, inerte e incapace di sostenere politiche e logiche non emergenziali quando si tratta di immigrazione. Un Paese che si sente invaso da cittadini stranieri. I quali, come Rahell e tanti altri, sognano di andare altrove.\n\n\n\nTerra-di-Transito-WEB_Small\n\n\n•\nFotografia: “Profughi della Vlora in banchina a Bari”, 8.08.1991\nStefano Pasta, “L’Italia è una ‘Terra di transito’ dove i migranti non vogliono restare” «La Città Nuova» 29.05.2017."
  },
  {
    "objectID": "posts/pages/2016-04-04-omicidio-varani-nuove-identita-del-male.html",
    "href": "posts/pages/2016-04-04-omicidio-varani-nuove-identita-del-male.html",
    "title": "L’omicidio Varani e le nuove identità del male",
    "section": "",
    "text": "Rivendicare confuse identità e non essere mai nati, scopare per festeggiare un omicidio, fare uno snuff movie degli ultimi istanti della vittima: tutto questo, per vedere l’effetto che fa. Marco Prato e Manuel Foffo durante un festino a base di droghe e superalcolici hanno denudato Luca Varani con l’obiettivo di avere un rapporto sessuale e lo hanno costretto a bere dosi da cavallo di Alcover. I due hanno prima provato a soffocare Luca con una corda di nylon, poi gli hanno inflitto 107 colpi di pugnale e di martello: i primi per infierirgli dolori, i secondi per ucciderlo. Le immagini ne mostrano il cranio scalfito, la bocca lacerata, il corpo bucato. Prato, che durante l’esecuzione era vestito da donna, accusa Foffo di essere responsabile materiale dell’omicidio, ma dichiara comunque di amarlo; la più grande preoccupazione di Foffo, che minaccia il suicidio, sarebbe quella di essere reputato gay. La Procura accusa la coppia di omicidio premeditato con aggravanti di crudeltà e motivi abbietti e futili. __Nicola Lagioia (Bari, 1973, premio Strega 2015 pe__r “La ferocia”), con il suo straordinario reportage sull’omicidio Varani, consumatosi in un’incerta primavera ai margini di una Roma confusa, ricorda le nuove forme di male con cui dobbiamo fare i conti, e che la vita degli stolti è peggiore della peggiore delle morti.\nIn una città allo sbando, nessuno accetta il ruolo che i fatti gli cuciono addosso. C’è un gay che vorrebbe diventare donna, il suo amante che ribadisce la propria eterosessualità, il padre del primo che si considera un modello e quello del secondo che parla in tv definendo “modello” il proprio figlio nonostante i due ragazzi siano rei confessi dell’omicidio più raccapricciante degli ultimi anni. Omicidio di cui per strada, in casa, negli uffici tutti parliamo rifiutando l’idea che una parte di quell’orrore ricada su di noi.\nDal decimo piano del palazzone in via Igino Giordani n.2, si vede la periferia di Roma est. Non ci sono finestre. Per evitare che qualcuno si sporga rischiando di precipitare per cinquanta metri, c’è una mezzaluna di listoni di metallo aperta sull’esterno. Tra le grate passa l’ultimo vento invernale: entra impetuoso nel pianerottolo e si disperde vorticando per le scale. Addentrandosi in un cono d’ombra reso perenne dalla disposizione delle mura, c’è una porta segnata dai sigilli dei carabinieri.\nOltre questo ingresso anonimo, a due passi da un comunissimo zerbino in polipropilene, si apre l’appartamento dove si è consumato il delitto. Il 4 marzo, attratto da un sms («vieni che c’è roba e soldi per te»), il ventitreenne Luca Varani è stato massacrato dal trentenne Marco Prato e dal ventinovenne Manuel Foffo, proprietario dell’appartamento. I due hanno stordito Luca con un bicchiere pieno di farmaci,poi lo hanno torturato. Lo hanno legato, per non farlo gridare hanno tentato di tagliargli le corde vocali, lo hanno disordinatamente preso a coltellate e colpi di martello. Il tutto, dicono, senza ragione.\nLo stabile è immerso in una quiete livida. Il silenzio è tale che si sentono i rumori di stoviglie attraverso le pareti. I vicini se ne stanno chiusi in casa. I pochi che incontro svaniscono rapidamente oltre una porta. Scendendo una rampa di scale, c’è l’appartamento di Daniela P. È la mamma di Manuel. Sulla sua testa, per giorni, si è consumato il festino culminato con l’omicidio. A un certo punto Manuel ha bussato alla sua porta chiedendole stracci e del sapone. Lei dice di non sapere che servivano per pulire il sangue. La separazione da suo marito l’ha provata. La ricetta del Minias con cui Marco Prato ha provato a suicidarsi quando il rimorso ha preso il sopravvento sulla furia (o il narcisismo ha simulato la morte rituale), l’ha fornita Manuel: l’ansiolitico lo comprava per sua madre.\nSono laico, non credo nella soprannaturalità delle case segnate. Eppure sono giorni che giro per Roma raccogliendo testimonianze su questo delitto, e il malessere che ho provato davanti all’appartamento di Manuel Foffo non mi abbandona. Come aver immerso una mano nello Stige e sentirla ancora gonfia d’ombra. Esiste una malvagità dei luoghi, una persistenza fisica del male anche dopo che è stato consumato? O è solo suggestione? Un ufficiale delle forze dell’ordine parte attiva nelle indagini mi dirà che lui, da credente, intravede in questi orrori il passaggio del demonio. Lì per lì sono rimasto perplesso. Ma è stato incontrando amici e conoscenti dei protagonisti di questa storia, facendo domande, camminando per la città che ho messo a fuoco l’aggettivo «diabolico» proprio isolandolo da qualunque idea di trascendenza. Se ogni vita umana è irripetibile e preziosa oltre la sorda meccanica biologica, il suo contrario è il vuoto.\nQualche commentatore ha tirato in ballo l’atto gratuito di Lafcadio, che nei _Sotterranei del Vaticano _uccide un uomo senza motivo. La Roma in cui mi sono mosso io non ha niente però di quella di Gide. È un paesone stremato, una città senza guida che fino a poche settimane fa era invasa dal guano e adesso lo è dai topi (tre per ogni cittadino), una giustapposizione di quartieri che affondano tra incuria e corruzione. Gli assassini come Lafcadio erano accesi dalla peggiore luce novecentesca, nietzschiani per vocazione, provavano a incarnare un’idea radicale. Nel mio viaggio di questi giorni ho trovato solo buio, frustrazione, solitudine, e un diffuso, tristissimo vuoto d’identità.\nA un certo punto della notte tra il 4 e il 5 marzo, mentre Manuel Foffo confessava il delitto dopo essersi costituito, uno sguardo è passato rapido tra il pm Francesco Scavo e il colonnello dei carabinieri Giuseppe Donnarumma. Questi uomini sono abituati alle storiacce, ma un ragazzo che raccontava l’orrore in modo tanto calmo era strano anche per loro. I carabinieri sono stati bravi a mettere Manuel a proprio agio, subito dopo è partito il racconto.\nManuel dice che lui e Marco Prato – noto pr nell’ambiente delle feste gay romane – si sono incontrati la prima volta a Capodanno. Si sono visti poche volte. Durante uno di questi incontri Prato, omosessuale dichiarato, avrebbe ripreso col telefonino Foffo nell’atto di praticargli una fellatio, e per questo motivo Manuel (“io sono eterosessuale”) si sarebbe sentito ricattato e avrebbe continuato a frequentarlo. Il 2 marzo lui e Prato si sono visti nell’appartamento di via Giordani.\nHanno comprato quasi duemila euro tra coca e crystal meth, hanno iniziato a drogarsi e fare sesso per giorni. Hanno invitato nell’appartamento altri conoscenti (un pugile registrato sul telefonino di Foffo come “Alex Tiburtina”, un amico milanese di Prato). Rimasti di nuovo soli, sono usciti a rimorchiare senza successo. In una percezione del tempo che si può immaginare quanto fosse alterata, sono tornati nell’appartamento, e (forse già con l’intento già di uccidere) hanno mandato a raffica ventitré sms tutti uguali. In questa lotteria della morte l’unico ad abboccare è stato Luca, un ragazzo de La Storta, estrema periferia nord.\nFidanzato da anni con Marta Gaia, famiglia umile (il papà vende frutta e dolciumi alle fiere), adottato quando aveva 4 mesi, Luca lavorava in una carrozzeria. Secondo i suoi assassini, li ha raggiunti sapendo di doversi prostituire per 120 euro. Dopo averlo seviziato e ucciso, Manuel e Marco hanno dormito abbracciati a pochi metri dal cadavere. Al risveglio, si sono separati. Marco si è infilato in un albergo di piazza Bologna dove ha provato a uccidersi. Manuel ha confessato a suo padre l’omicidio mentre erano in macchina per andare al funerale di uno zio. Così almeno dicono loro, colmando un buco d’ore da cui forse le indagini estrarranno qualcosa che ancora non sappiamo.\n«Comunque sono eterosessuale, sono eterosessuale…», continuava ripetere Manuel ai carabinieri in modo sempre più coriaceo, come se questo – l’eterosessualità – fosse l’ultimo scivolosissimo appiglio, perduto il quale la domanda “chi sono?” avrebbe assunto definitivamente la forma del baratro in cui Manuel forse precipita da anni.\nI giorni dopo il delitto, stampa e opinione pubblica hanno cercato di farlo aderire un po’ troppo a un modello anni Settanta. Da una parte le borgate dei bravi ragazzi che ogni tanto fanno una marchetta, dall’altra il centro dei ricchi viziati e perversi. In realtà il delitto del Circeo c’entra poco, e il ribaltamento di certe drammaturgie pasoliniane («se ci pensate qui muore Pino Pelosi») ancora meno.\nIl mondo di Marco Prato, per esempio, non era bello e scintillante come qualcuno ha raccontato. Figlio di un manager culturale, Marco viene descritto dai suoi amici come un ex ragazzino complessato e sovrappeso, bullizzato dai compagni a causa dell’omosessualità. I rapporti con il padre sono nel segno dell’assenza di un vero scambio, mentre la mamma gli sembra la reincarnazione della cantante Dalida, che lui adora. Crescendo, Marco va in palestra, cerca con fatica di darsi un’aura da vincente, entra come organizzatore nel giro delle feste gay.\n«Solo che il marchio da vorrei ma non posso gli è sempre rimasto tragicamente addosso», dice un suo amico. «Non pensare che gli aperitivi che organizzava a Colle Oppio fossero chissà che», fa un altro, «erano feste dove al massimo arrivava una starlette del mondo cafonal. A volte il catering veniva dagli scarti di feste del giorno prima». «Pur di finire sul giornale si era spacciato per il fidanzato di Flavia Vento». «Un ragazzo che non riusciva a trovare un posto nel mondo». «Era angosciato dalla calvizie precoce. Si era fatto trapiantare i capelli. Aveva fatto le cose in economia e ogni mese doveva rifare il tagliando». «Si sentiva realizzato quando riusciva a imbucarsi nella villa di qualche ricco. Poi però faceva sempre una cazzata. Così lo cacciavano a pedate». «Mi è sempre sembrato un ragazzo molto intelligente. Aveva grandi capacità di seduzione». «Diceva di avere origini francesi per darsi un tono. Non era vero».\n«Cambiare sesso stava diventando un’ossessione». «Voleva fare l’operazione e litigava coi genitori. Ma siamo a due passi dal Vaticano, mica nella Chicago dei fratelli/sorelle Wachowski». «Uno che rifilava fregature». «Ultimamente si travestiva. A quanto pare era vestito da donna anche mentre ammazzavano quel poveraccio». «Proprio perché si sentiva donna, voleva scoparsi solo gli etero o i bi». «Mi fa pena. Vivendo in un mondo che in fondo ci disprezza, noi gay dobbiamo fare più fatica per costruirci una grammatica sentimentale. Ma in lui la mancanza di puntelli era eclatante. Non mi riferisco solo all’identità sessuale. Per la disperazione si era costruito un personaggio, un falso sé. Mandava in giro quello. La società offre decine di modelli vuoti se vuoi sottrarti alla fatica bestiale di capire chi sei». «Suo padre è un uomo stimato. Ma come genitore era freddo e narciso. Ha dato pochi strumenti a Marco per orientarsi nella vita. Il che non significa nulla.Tanti padri fanno ben di peggio e non è che i figli diventano assassini».\nCosì, a una festa di Capodanno, la fragile identità di Marco Prato, dopata da cocaina e estroversione sociale, allenata alla seduzione pur di sentirsi capace di qualcosa, si imbatte nella fragile, cupa, introspettiva identità di Manuel Foffo.\nManuel è il ragazzo che ha dichiarato di voler uccidere suo padre dopo che questo a Porta a Porta l’aveva definito «un modello, un ragazzo contro la violenza, un buono». Suo padre Valter gestisce un piccolo ristorante a Pietralata ma soprattutto è il titolare di un’agenzia di pratiche auto tra le più grosse a Roma. A quanto pare, Manuel aveva accumulato un forte rancore nei suoi confronti: perché suo padre gli avrebbe sempre preferito il fratello, e forse anche perché Valter, che ha una nuova compagna, separandosi dalla mamma di Manuel le ha causato sofferenza.\nManuel fa l’eterno fuoricorso a giurisprudenza. Suo fratello lavora e viaggia in Porsche. Lui no. In più, ha problemi con la coca. Se Marco sognava un’improbabile svolta come pierre, Manuel accarezzava riscatti ancora più improbabili. A quanto pare lavorava a un’applicazione grazie a cui credeva di poter trovare in giro per il mondo i campioni di calcio non ancora scoperti dai grandi club. L’aveva spedita alla Figc. Era molto fiducioso. Non aveva ottenuto risposta.\nQualcuno, dopo l’omicidio di Luca, ha invocato la pena di morte. Gli avvocati Michele Andreano (Foffo) e Pasquale Bartolo (Prato) lavoreranno per evitare l’ergastolo ai propri assistiti. Il problema di Manuel e Marco mi sembra però quello di due individui mai nati per davvero, identità rimaste intrappolate a uno stato larvale. È probabile che Manuel Foffo non avrebbe ucciso se non avesse incontrato Marco Prato e viceversa. L’incontro di due impalcature così fragili è stato letale: una è precipitata addosso all’altra, entrambe addosso al povero Luca. Quando un cronista che segue il caso mi chiede in un raro momento di pausa a quale romanzo mi fa pensare il rapporto tra i due assassini, rispondo istintivamente Frankenstein 2016. Dove Prato è lo scienziato cialtrone che gioca con il fuoco, e Manuel un vaso di pandora che una volta scoperchiato genera una violenza da cui anche il primo si lascia contagiare. In tutto questo, le droghe svolgono un ruolo molto importante. Poi ci sono i genitori.\nLe colpe dei figli non ricadano sui padri, ma con padri diversi chissà se saremmo a questo punto. Ascoltando Ledo Prato e Valter Foffo, i genitori di Marco e Manuel, mi sono fatto l’idea di una catena di mancanze. Due padri che a propria insaputa schiacciano i figli (venendo meno, senza nemmeno accorgersene, al dovere di farne degli adulti) e due figli che si sottraggono vigliaccamente al dovere di non lasciarsi schiacciare. Quando Valter dice: «a noi Foffo non ci piacciono i gay, ci piacciono le donne vere. Mio figlio non è da meno», non si rende conto di sognare la castrazione simbolica di Manuel, il suo totale annullamento, non perché suo figlio sia o meno gay, ma perché nelle parole del padre non è un individuo autonomo, è confuso in quel «noi Foffo» persino per un aspetto così intimo come l’orientamento sessuale.\nQuando, una sera, raggiunto fuori dal suo ristorante, Valter dirà che gli dispiace tantissimo per i genitori della vittima anche perché Luca, essendo stato adottato, rappresentava per i Varani «il loro tesoretto» esprimerà, con identica mancanza di consapevolezza, l’idea che i figli siano tutt’uno col patrimonio di famiglia. Ledo Prato, a propria volta, quando esce allo scoperto scrivendo sul suo blog un post in cui parla solo di sé, autorappresentandosi come un esempio di virtù («in questi lunghi anni ho cercato di trasmettere speranza, coraggio, fiducia, di costruire bellezza, di preservare i valori fondamentali […] Quelli che vorranno ancora seguirmi sappiano che non riuscirò ad essere presente su queste pagine con continuità ma che non rinuncerò a niente delle idee e dei valori in cui credo») nominando suo figlio solo attraverso discorsi altrui, e non soffermandosi mai sulla vittima, non si accorge di essere lo speculare di Valter Foffo: vivendo il figlio come appendice di se stesso, recide linguisticamente il legame per timore che la macchia su Marco risalga fino a lui. Il tutto nell’assordante silenzio delle madri, che in questa vicenda non hanno mai ritenuto di dovere (o di potere?) prendere la parola.\nL’identità di ognuno di noi non è compiuta. Ma in Manuel e Marco questo deficit supera il livello di guardia. Tutti ci illudiamo di essere migliori di come siamo realmente. Ma nei padri di Manuel e Marco la sopravvalutazione sfiora il parossismo,poiché dalla propria griglia emotiva e intellettuale questi uomini sembrano aver sradicato ciò che consente di trattare gli affetti col rispetto dovuto all’altro da sé, facendo scendere se stessi dal pianeta di chi si reputa incolpevole a priori. A contrario, qualcosa di Marco e Manuel, e dei loro genitori, risale a noi. Anche per questo, provare a entrare nelle loro teste è un dovere etico.\nSenza tutta quella droga, Manuel e Marco non avrebbero ucciso Luca. Ma se la droga bastasse, soltanto a Roma avremmo centinaia di omicidi al giorno. La coca e il crystal meth, usati in quel modo, possono rendere molto aggressivi, ma prima ancora servono a reggere l’impalcatura identitaria se non sei riuscito a costruirtene una in grado di stare in piedi. Se hai lasciato che il tuo io rimanesse schiacciato (dal mondo, dai genitori, dalla vita) sarai un eterno affamato che pensa solo a estinguere il bisogno. Manuel e Marco non sono in grado di vedere altro che se stessi. Io io io… Parlano di sé, del proprio dolore, delle proprie frustrazioni. Quando riescono a provare compassione, ancora una volta, è soprattutto per la propria persona. _Io io io… _come se l’ossessiva menzione di un pronome personale compensi la mostruosa insufficienza del suo corrispettivo reale. Se in fondo ti senti poco più di uno zero, ridurre l’altro a niente (ad esempio uccidendolo) può essere il mostro che porti dentro senza saperlo.\nInfine, Luca Varani. Era un ragazzo. Ha avuto la sfortuna di rispondere a un sms. Quando Marco e Manuel l’hanno visto entrare nell’appartamento, «è scattato un clic», hanno capito che sarebbe stato lui la vittima. Non perché fosse un debole, ma perché la debolezza drogata e violenta dei carnefici poteva averla vinta solo sulla fragilità, che è cosa ben diversa.\nNel racconto di amici, conoscenti, ex professori, Luca era vispo, allegro, ingenuo, intelligente, teneramente logorroico, e aveva un grande bisogno di essere accettato dagli altri. In due parole: un mite. Aveva lasciato la scuola serale l’anno scorso senza diplomarsi, ma forse avrebbe recuperato in seguito. Anche lui cercava un posto nel mondo. Alla fidanzata, con cui era stato fino al giorno anteriore alla sua morte, hanno dovuto spiegare prima che era morto, poi che l’avevano ammazzato in quel modo, e infine che secondo gli assassini Luca era lì per prostituirsi.\nGli amici di Manuel ritengono impossibile che Luca si vendesse. Al massimo, affermano, era lì perché credeva di arrotondare spacciando un po’ di coca. Qualche conoscente, per ribadire l’eterosessualità della vittima, mostra post non proprio teneri verso gli omosessuali che lo stesso Luca aveva messo su Facebook. Gli si potrebbe rispondere che l’omofobia dei prostituti occasionali è un vecchio classico. Ma il punto non è questo. Il punto – mi sentirei di dire ai giovani amici di Luca ­– è amare Luca qualunque cosa sia successo. Amatelo se per ingenuità ha commesso un errore, se era andato dai suoi assassini per rivendersi due grammi di coca. Se invece verrà fuori che le cose sono andate come oggi credete sia impossibile, amatelo lo stesso. Accettate che oltre una certa soglia siamo sconosciuti gli uni agli altri, che chi ci è accanto può avere zone d’ombra, e non per questo possiamo smetterle di amarlo.\nAccettate di essere insufficienti voi, di non potere o non sapere leggere ogni cosa della persona a cui volete bene, dal momento che, essendo però riusciti a vedere in lui o lei ciò che è essenziale, sarete forti di un amore che non verrà tradito. Solo restituendo con coraggio all’altro un profilo quanto possibile compiuto e fedele, saprete meglio chi siete voi stessi. Allora sentirete la bellezza di essere diventati adulti. E se lo siete già, ne uscirete rafforzati. Saprete benissimo dove andare, sentirete forte e chiara la direzione, pur nel ventre di una città, Roma, che per adesso ne è schifosamente priva.\n«Piangi meno tristemente per un morto, ché ora riposa», ha detto al funerale di Luca il suo ex professore Davide Toffoli citando Siracide, «ma la vita dello stolto è peggiore della morte».\n•\nNicola Lagioia, “Un reportage sull’omicidio Varani”, «Il Venerdì di Repubblica, 1.04.2016.\nIllustrazione: “Abigor - Demone su drago” (Collin de Plancy’s Dictionnaire Infernal, 1863)."
  },
  {
    "objectID": "posts/pages/2015-07-27-la-grecia-leuropa-e-i-conti-della-serva.html",
    "href": "posts/pages/2015-07-27-la-grecia-leuropa-e-i-conti-della-serva.html",
    "title": "La Grecia, l’Europa e i conti della serva",
    "section": "",
    "text": "La crisi greca tra neoliberismo e radicalismo razionale. Finanza, speculazioni, crolli: il ruolo dei derivati nell’intossicazione dell’economia. Syriza, il superamendo dell’austerity e la ridefinizione dell’Europa. Tsipras: strategie politiche e azione di governo. Debito, colpa e grazia tra Grecia e Germania. «Tutto è fluido - dice Babis il fluido.» Non solo classici: piccole storie di un paese mediterraneo dalla nascita del primo ulivo all’IVA sull’olio d’oliva. TTIP e parcellizzazione europea. Trionfo e declino della finanza tedesca. Varoufakis: il salvataggio del capitalismo e il suo oltrepassamento. Negoziati, conflitti e cambiamenti. Investire su un futuro senza  future.\n1. Politiche del paradosso\nLa Grecia è un paese mediterraneo membro della UE per posizione e storia particolarmente legato al Levante; esemplare per il passato classico, può anche collocarsi tra gli emblemi dei fallimenti della globalizzazione finanziaria e di un’integrazione europea al ribasso, laddove la sua ricchezza è diminuita di un quarto nell’ultimo quinquennio. I problemi del paese sono stati aggravati per effetto della crisi innescatasi nel 2007 negli USA, per cui i memorandum della UE ne hanno prescritto il risanamento a colpi di austerity, accompagnando la stabilizzazione finanziaria ai tagli della spesa pubblica. Non sono però soltanto i conti pubblici ad essere fuori controllo. Su 11 milioni di greci, nell’estate 2015 risultavano senza lavoro il 27%, circa il 60% dei giovani, con contratti anche mensili e paghe orarie di 1,8 €. Il paese rappresenta il 2% del PIL europeo. La Grecia è arrivata al terzo programma di salvataggio, ha perso l’accesso al mercato cinque anni fa, e ha bisogno di tantissimi soldi per rimanere nell’Eurozona. I soldi che prende dai creditori devono quindi essere restituiti ai creditori. A suo favore, considerando gli interventi di supporto dei partner europei e del FMI, sono stati sborsati circa 275 miliardi di euro. I conti sembrano essere decisamente fuori controllo: andiamo così a controllare come può essere  successo.\nBisogna necessariamente premettere che, nonostante le pretese dei manuali di storia e la ridondante retorica dei pedanti, rapporti tra la Grecia e l’entità chiamata Europa non sono mai stati lineari. Tra primavera ed estate 2015, durante le trattative relative a ipotesi di uscita dalla comunità europea e ottenimento di un nuovo prestito, tali rapporti hanno subito oscillazioni più ampie degli indici di borsa, con un ritmo frenetico che ha accompagnato in crescendo l’operato del nuovo governo. I negoziati si sono accavallati paradossali e, tra referendum sibillini e bancomat col contagocce, è sembrato che numerosi esponenti politici internazionali lavorassero quasi per davvero, per quanto pervenendo a soluzioni apparentemente non proprio coerenti.\nInfatti, i negoziati svoltisi al Parlamento Europeo del luglio 2015 ha avuto un esito piuttosto paradossale. I tweet hanno visto Tsipras salutare l’inizio dei lavori sperando in un onesto compromesso; il polacco Tusk, presidente del consiglio europeo informa dell’approdo ad un programma di riforme e supporti. Durante la seduta Tsipras, pressato dalle richieste, ha offerto ai creditori anche la propria giacca, mentre le banche greche erano chiuse per disposizione della BCE e dai bancomat era possibile ritirare soltanto 60 € giorno. Cosa vuol dire arrivare alle sei di mattina con i potenti d’Europa impegnati in una notte di passione e non voler farli uscire dalla stanza per permettere una conclusione non è facile immaginarlo; c’è però un hashtag per tutti i gusti, e chiunque può sfogarsi come vuole con parole troppo spesso più stitiche che sintetiche.\nE per i giornali Tsipras è stato prima un «nemico» (i fedelissimi della Troika sono più capitalisti del capitale - e sono molti, riempiono le edicole e gli schermi), oppure un «genio» (anche i nemici dell’establishment vogliono avere degli amici - e non soltanto per farsi compagnia), per poi diventare rispettivamente «perdente» e «traditore»; la destra più grigia utilizza le parole della sinistra più disastrata tanto per fare ballotta, nessun contributo è fornito alla comprensione, compromettendo gravemente molte opportunità. La comunicazione continua a negare l’antico significato del suo nome, favorendo un livellamento su misura dei peggiori che può essere chiamato democrazia soltanto per scherzo. Eppure, nessuna questione è chiusa in sé, tutto quello che accade chiede la nostra responsabilità: anche se ci capiamo poco e possiamo fare ancor meno.\nAl riguardo dell’andamento dei negoziati, il filosofo Stathis Kouvelatis ha avuto modo di osservare come fossimo passati da una tragedia piena di risvolti comici ad un teatro dell’assurdo laddove, nel paese ellenico, da una proposta europea già superata rigettata da una consultazione popolare si fosse giunti all’accettazione da parte del premier Tsipras di una proposta simile pur se più severa. L’aspetto ancora più ambiguo è che ambedue le circostanze, piuttosto eccezionali, sembrerebbero non aver provocato mutamenti: natura e rischi dell’accordo raggiunto hanno mantenuto in piedi tutte le incertezze che ne hanno segnato il cammino,che l’economia continui disinvoltamente a produrre povertà sembra più una certezza che un rischio.\nDopo gli accordi di Bruxelles sono procedute le discussioni parlamentari, disposizioni di legge, disordini sociali, mentre il governo Tsipras ha cercato l’attuazione di riforme impellenti quanto controverse. L’instabilità della situazione è stata tale che, mentre c’è stata la richiesta di un ulteriore prestito, i rappresentanti della Troika (BCE-Banca Centrale Europea, CE-Commissione europea, FMI-Fondo Monetario Internazionale) hanno rimandato di qualche giorno l’apertura dei negoziati di salvataggio a Atene per motivi logistici e di sicurezza. Lo svolgimento dei lavori è iniziato a fine luglio, mentre per decisione della BCE la borsa greca, chiusa già da un mese, ha potuto riaprire solo successivamente, mantenendo restrizioni temporanee agli scambi sul mercato finanziario per gli investitori locali e internazionali. Se la situazione politica si è mantenuta instabile, i mercati finanziari alternano i loro ormai proverbiali saliscendi speculativi a fasi di assestamento nelle quali sembrano poco attenti ai dettagli.\nMentre la complessa vicenda greca entrava in una nuova fase, le borse europee, dopo una settimana stazionaria, aprivano in ribasso, confermando incertezze strutturali che in Asia diventano enormi per un crollo delle borse cinesi. La storia, più o meno come sempre, continua il suo corso tra successivi rialzi, riabbassanti ulteriori e assestamenti momentanei, mentre le notizie si dilatano o si disperdono indipendentemente dai contenuti.\nNel frattempo Janis Varoufakis, l’ex ministro delle finanze greco e professore di Teoria economica all’Università di Atene annuncia il varo di un nuovo movimento, provvisoriamente chiamato Alleanza Europea, dichiarando la sua apertura a studiosi e politici senza sbarramenti di destra o sinistra, in modo da evitare il collasso dell’Eurozona e parallelamente rilanciare i principi fondatori della UE-Unità Europea: se la moneta e l’unificazione europee sono state fatte male, adesso infrangere porterebbe a risultati ancora peggiori. Tuttavia, il pur generoso proposito di Varoufakis pare già datato laddove la tecnocrazia economica-finanziaria non è affatto unitaria e il modello neoliberista è già profondamente incrinato, mentre l’instabilità e populismo sono decisamente più strutturali che negli anni Trenta, laddove la straordinaria cultura di quegli anni è inarrivabile da parte delle comunicazione inconsistente nella quale siamo immersi.\nAnalizzando la comunicazione dei roventi giorni della crisi greca, che subito dopo  è rientrata in una zona di esposizione mediatica piuttosto bassa, risulta ampiamente trascurato proprio il dato più inedito: tutti i protagonisti della scena politici, alleati o avversari, si sono scontrati tra loro, e qualcuno si è scontrato anche con con se stesso, ognuno ha dovuto assumere in un modo o nell’altro le ragioni a cui si opponevano. Eraclito diceva «Guerra di tutto è padre»: potrebbero essersi introdotti fattori capaci di influenzare lo sviluppo degli eventi. Cerchiamo di comprendere come, leggendo nelle convulsioni del presente le stratificazioni della storia e delle idee, senza sottovalutare il ruolo della stessa indifferenza.\n2. «Non tocca il divino gli indifferenti»\nL’indifferenza ha una propria meccanica. Quella dell’informazione dipende da un’attualità che continua brutalmente a divorare se stessa e da una comunicazione assimila l’eclatante al banale, trascurando nella maggior parte dei casi le più elementari esigenze di comprensione. È stata trascesa persino l’idiozia delle veline e l’ipocrisia dei dispacci d’agenzia, laddove gli articoli sono ormai realizzabili anche attraverso software. Prevale un concetto di “leggibilità” imbecille e paradossale dietro il quale si nasconde la stessa ideologia che lascia indisturbate le borse, basata sulla difesa del consenso alle ragioni dell’economia finanziaria e al pensiero unico. L’indifferenza dei mercati finanziari dipende dal fatto che nei periodi di assestamento sulle borse operano scambi semplici, affidati a macchine e algoritmi, realizzando così investimenti che valgono per pochi giorni, senza andare troppo per il sottile rispetto ai problemi di lungo periodo.\nNon tutte le reazioni possono però essere meccanizzate e l’incertezza è costituiva anche rispetto a questioni di base quali ammontare e risoluzioni delle sofferenze greche. Tale enorme esposizione debitoria ha oscillazioni a sua volte gigantesche, suggerendo che, se tutto è riducibile a numero, il numero può anche somigliare allo zero o a qualche altra astrazione non tangibile. Tali astrazioni hanno però effetti molto concreti, e addirittura si riproducono per conto loro. Non è soltanto una metafora: l’industria finanziaria, come spiega l’economista Ronald Dore, ha costruito una vasta sovrastruttura di transazioni speculative per le esigenze di produttori e consumatori di ogni tipo, i cui costi sono pagati da loro stessi attraverso la moltiplicazione delle commissioni e quindi delle speculazioni. Gli strumenti di queste operazioni sono i derivati, tra i quali future, swap e warrant, il cui profilo di costo/rendimento deriva da quello di strumenti chiamati sottostanti e comporta un differenziale tra una data futura in cui il bene viene consegnato e un prezzo da stabilire per contratto sulla base di parametri variabili.\nL’impiego dei derivati riguarda la copertura dei rischi per bilanciare gli investimenti lunghi o brevi, l’arbitraggio che pareggia mercati tra loro distanti giocando sui  dislivelli dei prezzi, la speculazione quale gestione del rischio e della probabilità. Come segnala Dore, entro i margini di un’etica produttivista, nella quale è il lavoro ad avvalersi del capitale e non viceversa, il mercato dei derivati permette di pianificare la produzione e il profitto.\nIl loro utilizzo si incrementa dopo il 1970 con l’abbandono di un sistema di cambi fissi e l’imposizione del costo forzoso; l’aumento vertiginoso di traffici e speculazioni, dove agiscono prevalentemente titoli che determinano altri titoli, determina un capitalismo dominato non più dai manager ma dagli investitori, la cui cultura azionaria viene promossa dai governi. Tra le conseguenze, un’instabilità economica strutturale, dove i crolli portano guadagni agli speculatori ma danni all’economia reale. La Grecia rappresenta uno di questi casi, ed è stata esposta al rischio proprio dall’aver partecipato ad un progetto di unificazione economica pieno di falle da una posizione di debolezza.\nPer le stime del Wall Street Journal, i debiti da finanziamento del paese ellenico, che gli permettono di continuare a pagare stipendi, persone e servizi, si assestano sulla cifra di 275 miliardi di Euro. Su questi pesano soprattutto i prestiti europei dal Fondo Europeo di Stabilità Finanziaria EFSF (131 miliardi); bilaterali con diversi governi dell’Eurozona (53 miliardi); debiti con BCE e FMI (rispettivamente 27 e 21 miliardi, con diritto a rimborso pieno) e con fondo salva stati ESM (15 miliardi); verso differenti soggetti privati (34 miliardi). I primi finiranno di essere ripagati nel 2054, i secondi vanno evasi entro il 2025, i terzi entro il 2055, gli ultimi nel 2042. La prima scadenza di 3,2 miliardi verso la BCE scade il 20 agosto, ma il vero problema per arrivare a quelle più in avanti è quello di camminare su qualcosa di solido, aspetto che non sembra ancora rientrare nelle condizioni della finanziarizzazione e della digitalizzazione del mondo globale.\nIl terzo piano di aiuti avviato dopo i negoziati consiste di 86 miliardi di Euro, contemplando privatizzazioni dei beni pubblici per 50 miliardi che permettano di ricapitalizzare le banche, fare investimenti e, come sempre, rimborsare i debiti; circa 35 miliardi serviranno a favorire crescita e lavoro. Un primo prestito ponte di 7,16 miliardi è servito a riaprire gli sportelli bancari dopo una chiusura di 23 giorni e a restituire a FMI e BCE prestiti per 2,5 e 4,2 miliardi, i primi rimasti in sospeso per 20 giorni; come è usuale, questi soldi sono passati senza lasciare traccia alcuna nel mondo reale, proprio come le notizie vi scivolano sopra per lasciare subito spazio ad altre notizie. La faccenda sembra in definitiva piuttosto aleatoria, ma lo è anche perché occorre restituirgli effettiva concretezza. Così, interessarsi alla questione greca è un po’ come accogliere l’invito a non essere indifferenti di Hölderlin, poeta tedesco la cui patria ideale era proprio la Grecia, e ritrovarsi un po’ più degni di un’umanità spesso assente a se stessa.\nA detta di Varoufakis sul paese egeo ha poi pesato, come su tutto il mondo, l’influenza del crack americano del 2008 e di una perdita di ricchezza di 40mila miliardi di dollari. La crisi è stata innescata dai subprime, crediti concessi a clienti con forte rischio debitorio, secondo manovre speculative che ha fortemente intaccato il settore immobiliare e il diritto alla casa. Le difficolta non hanno trovato soluzione nella nazionalizzazione delle banche, e nel diffondersi ai cambi diventano investimenti e titoli a provocare bolle speculative.\nLe falle del modello di riferimento, ammesse anche da economisti quali Greenspan e Summers, possono rintracciarsi in cinque ordini di fattori: 1) sorta di fede new age nel rischio senza rischio; 2) trappola sistematica regolata dall’abuso degli strumenti derivati; 3) credenza neoliberale nella bestialità umana; 4) prevalenza del capitalismo anglosassone; 5) ampia teorizzazione della finanza tossica, che si compiace di ipotesi autoverificate, oppure di aspettative basate su casualità correlate a ragioni detenute dalle istituzioni, oppure di superstizioni rispetto alla capacità autoregolativa del capitale.\nIl capitalismo globale si è così assestato in uno squilibrio bilanciato che pretende mantenere la tranquillità assicurata dal suo potere attraverso il pagamento costante di tributi esterni: e sono questi ad aver alimentato i deficit gemelli degli USA e della domanda di beni e servizi provocate nelle altre nazioni a cui era destinato il surplus. Questo dominio assoluto e sanguinario è stato definito, con riferimento alla mitologia greca, con il nome di Minotauro: tuttavia, ora il suo potere è infranto, l’incertezza è ancora maggiore, la crisi priva di risoluzioni all’interno del sistema che l’ha generata.\nNella crisi che coinvolge la piccola Europa e i suoi molti limiti, la Grecia dal 2010 ha bruciato il 25% del PIL, per recuperare verso la fine del 2014 un 2% di crescita con previsione di incremento per l’anno successivo di circa il 3%; a detta di qualche aruspice delle cifre volatili, le tendenza viene però ad inversi con il governo Tsipras, in piena discontinuità con le amministrazioni precedenti e le politiche neoliberiste, eletto nelle liste di Syriza.\nLa formazione nasce nel 2004 coalizzando diversi gruppi di sinistra di prevalente ispirazione ecosocialista, eurocomunista, ha come riferimenti Marx quanto Keynes, in una formazione radicale e razionale, impegnata nel delineare un new deal europeo; il dissidio con le posizioni liberiste dominanti è acceso soprattutto su previdenza, salari e fisco, esprimendosi inizialmente nel richiedere alle autorità europee l’erogazione di nuovi contributi, l’elevazione dei salari d’ingresso e l’introduzione di tasse per le grandi imprese. Inoltre, il premier e il suo entourage denunciano con chiarezza che le speculazioni finanziarie hanno piena corresponsabilità del dissesto e sono le direttive continentali ad aver disatteso l’integrazione europea; il ministro degli esteri Kotzias ci mette il suo carico e definisce la Grecia «colonia del debito».\nL’idea è quindi è di risollevare e ritrovare la crescita del paese ristrutturandone il debito e criticandone gli assunti, senza considerare alcuna ipotesi di uscita da Europa ed Euro: il progetto europeo è l’ambito del discorso e la moneta lo strumento di lotta. Tuttavia, nonostante Tsipras abbia cercato di accrescere la propria pressione negoziale sottoponendo a referendum una prima proposta di risoluzione debitoria, formulata dal lussemburghese Juncker per la CE, dal parlamento di Bruxelles è scaturito un programma solidamente improntato a principi liberisti, la cui attuazione è garantita dal governo ellenico in nome del realismo e degli interessi del paese.\nDopo Bruxelles il governo greco, che comprende anche la formazione di destra Anel, ha subito il rimpasto di una decina di ministri e altri esponenti, e deve raccogliere sostegno nelle opposizioni socialiste, liberali e di destra quali Pasok, To Patami e Nea Dimokratia: deve risolvere il dissesto mediando tra gli interessi dei suoi diversi responsabili, internazionali e nazionali. Le instabilità restano forti su questioni legate all’indirizzo politico e alle questioni sociali, allontanando dall’azione di governo, come era nei piani delle dirigenze europee, numerosi esponenti regolarmente eletti.\nNon si tratta di un vero e proprio un colpo di stato (o di continente), e tuttavia sussiste una condizione di “protettorato”, che per Habermas non indica però un assoggettamento tra stati: piuttosto, gli stessi stati nazionali vengono riesumati soltanto per essere sostituiti con società di capitali; il filosofo tedesco, critico verso un’accordo che definisce «tossico» e verso una Germania egemonica in modi para-nazionali e nelle forme di un federalismo perverso, ricorda che la crisi attuale è determinata da un’unione monetaria squilibrata, realizzata con economie eterogenee e senza un quadro politico comune, di fatto gestita da associazioni prive di legittimità e democrazia quali il Consiglio Europeo e la Troika.\nIn tale contesto, la prassi del decidere diventa particolarmente rude, con margini di scelta inquietanti: opporsi ai termini umilianti dell’accordo avrebbe dato luogo alla Grexit, con la bancarotta del paese, l’uscita dall’Eurozona e numerose valanghe politiche e finanziare in tutti i paesi, non solo europei; opporsi alla sua complicata attuazione comporterebbe il crollo del governo e la nomina di esecutivo modellato dai creditori, incapace di spezzare la perpetuazione dell’indebitamento.\nUn’opposizione reale è così da costruire adesso, approfondendo in modi inediti proprio quanto prima del mandato Tsipras aveva definito come esperimento neoliberale ai danni del paese, sovvertendone dall’interno l’«utopia da incubo» per contribuire a riportare coesione sociale e democrazia: con i termini della sua fluente oratoria (nei discorsi e anche su tweet) si è forse persa una guerra, ma si è conquistato il seme del cambiamento interno di un sistema che nessuno prima aveva osato attaccare nelle sue stesse sedi. La strategia però ora diventa quella di smussare gli angoli e adottare misure compensatorie, permettendo aggiustamenti delle soluzioni più controverse.\nPer attuare un programma in cui non crede Tsipras deve contrastare indignazione popolare, spaccatura della piattaforma e dissidenze interne, il cui riferimento principale è il già ministro dell’energia Lafazanis, che avrebbe anche vagheggiato ad un golpe basato sul ritorno alla dracma e sostenuto dalla Russia. Per realizzare le riforme, sarebbero necessari almeno due anni di governo, ma è allo studio anche l’ipotesi di elezioni a settembre, in modo da consolidare il consenso del premier e riformulare il partito. Se non trovano contrasti le riforme indispensabili, quali quelle relative ai processi civili lenti e inefficaci, nonché la liberalizzazione dei fornai per sbloccare i formati del pane, rimangono sospese le revisioni delle baby-pensioni, le modifiche alla tassazione agevolata degli agricoltori, la possibilità da parte delle banche di pignorare le abitazioni (proposte dalla Troika) e la lotta per eliminare i monopoli televisivi (dal programma di Salonicco con cui Syriza ha vinto le elezioni).\nC’è aria di mobilitazione, ma forse non serve che qualche Lord Byron parta per la Grecia: tuttavia, è proprio l’attitudine ad un tempo appassionata e disincantata del grande poeta inglese che potrebbe aiutare a comprendere quali incongruenze si oppongono a cambiamenti ormai inevitabili. I primi ostacoli da abbattere sono tanto il cieco fanatismo ideologico liberista, quanto l’ottusa dipendenza da contrapposizione populista: nessuna pretesa di ripartire tra “alto” e “basso” l’esperienza contemporanea può spiegarne le caratteristiche di adiacenza e lateralità.\nTroppi pregiudizi di destra e di sinistra affollano il campo, e fino che ai partigiani del capitale si oppongono i no-global per ritardo non ne esce davvero niente. Cercando di fare quadro, Etienne Balibar, Sandro Mazzadra e Frieder Otto Wolf, si sono espressi su Open Democracy rispetto all’esigenza del governo di interfacciare la propria «resistenza» con la mobitazione popolare e su quella di trovare concreto supporto internazionale all’azione di Syriza, che per il momento ha sponda negli spagnoli di Podemos. Tutte idee già stantie: forse ancora all’oscuro che il problema effettivo è l’orizzonte operativo nel quale ci si colloca.\nUn’idea di laboratorio è rintracciabile nell’offerta fatta dal premio nobel Joseph Stiglitz di affiancare il governo e risollevarne l’economia, approfondendo così la possibilità di elaborare con altri intenti le disposizioni delle istituzioni a capo della globalizzazione, cercando di contribuire ad avviarle verso la loro riforma o quantomeno verso decisi ripensamenti. Durante i negoziati, l’economista ha preso posizione contro le pretese della Troika, definite assurde, fallimentari e irresponsabili, a partire da quella per cui il paese debba, dopo aver superato il disavanzo, raggiungere un avanzo primario del 4,5% del PIL. A suo dire, per correggere le vere e proprie deficienze che sin qui hanno accompagnato l’Euro, occorre favorire una economia solidale all’interno di una Europa alla quale, a causa delle pressioni che arrivano da ogni lato, perdere la Grecia e disunirsi non conviene affatto.\nSe la solidarietà sembra una bestemmia ai patiti del pensiero unico, c’è pure qualcuno per cui Euro ed Europa non vanno riviste, ma distrutte. Tra costoro, una menzione per il giornalista Paolo Barnard che, tra un improperio e l’altro, denuncia la svendita del paese: Varoufakis, già ministro delle finanze, nonché economista e docente universitario, si sarebbe affidato a consulenti pessimi, quali l’agenzia parigina Lazarus, troppo vicina agli interessi dei creditori e già artefice del salvataggio-affossamento del 2012 che mise Atene in mano alla Troika. Per Barnard, un altro consulente su cui Varoufakis sconta delle parzialità sarebbe l’economista Jamie Galbraith che, se critico verso le ideologie di monetarismo e mercato, avrebbe goduto nella sua azione dell’affiancamento di Warren Mosler, esperto di sovranità monetaria che ha aiutato l’Argentina a superare il default e che proprio per l’Euro ha stabilito un sistema atto a rendere le obbligazioni reversibili in denaro utile a pagare le imposte.\nAd ogni modo, la svendita è in corso da tempo per il pianeta intero, nel quale ogni paese ha caratteristiche e intenti propri. Se la Grecia è quel che è, l’intento di Syriza è proprio collocarsi pienamente nell’Euro e nell’Europa anche per il realistico timore che la rottura dell’Eurozona possa portare ad un ulteriore impoverimento del 30% per il paese ellenico e gravi conseguenza per tutti gli altri, nonché ad un’incremento di nazionalismi, fascismi e provincialismi vari, dei quali Alba Dorata in Grecia, il Front National in Francia e La Lega Nord in Italia sono fenomeni piuttosto emblematici.\nAnche Tsipras trova i suoi detrattori che, oltre ad assimilarlo forzatamente a tale galleria, lo descrivono come una specie di zelante *«presidente del consiglio scolastico» _con fisime da scacchista e sempre pronto alla _kolotoumba* (giravolta), contornato da una cerchia di amici-consiglieri-approfittatori che lo portano spesso a cambiare idea esasperando così le paterne autorità europee. A parte le schermaglie e le falsificazioni della Reuters e altri baciapile, il giovane premier ha cercato di negoziare quanto possibile e ora si trova di fronte ad una responsabilità di governo enorme e inedita, come riconosce anche la rivale Legard, direttore dello stesso FMI che da Washington si occupa dell’attuazione dei piani liberisti e delle politiche di “aiuto”.\nPeraltro, la Legard rispetto al ridurre consistenza e durata del debito è più incline a cessioni rispetto ai ministri delle finanze raccolti nell’Eurogruppo, che hanno nel tedesco Schäuble il loro rigido «direttore d’orchestra», così definito da Varoufakis che a sua volta ha figurato in tale orchestra come sorta di improvvisatore dal talento fuori contesto. C’è qualcosa di grottesco nella pedante insistenza teutonica sui «compiti a casa» che evita però di leggere negli effettivi contributi che possano venir forniti, così come nel pretendere un rigore che rischia di diventare cadaverico quando non permette crescita, per non parlare della proposta di privatizzare il Partenone (e altri beni assimilabili) presso le banche del Lussemburgo. Ed è difficile reputare naif  Varoufakis quando è suo malgrado costretto a constatare che l’Eurogruppo è un organismo privo di atto costitutivo ed effettiva legittimità e pertanto autorizzato a fare soltanto quel che gli pare, e quindi non abilitato a valutare l’adottamento di misure utili come decentralizzare il processo di integrazione europea attraverso la creazione di un’unica banca provvista di differenti centri decisionali. Come ha scritto, pur considerando altre direttive, Carlo Bastasan su Il Sole-24 ore, in gioco c’è stata la prima «guerra d’interdipendenza» europea, e ancora nessuna trasparente condivisione della sovranità è all’orizzonte.\nL’Europa è una e molte. Lingue e culture non sempre si comprendono tra loro, il dissidio può cogliere in modo profondo anche le nazioni filosofiche cruciali, rimettendo in ballo rapporti e storia. La Grecia dopo il mondo antico e classico conosce l’impero bizantino e quello ottomano, partecipa ai flussi delle grandi rotte mercantili piuttosto che alle modalità della produzione industriale. Elettra Stimilli affronta l’argomento, ripreso anche su Repubblica da Silvia Ronchey, che il mondo greco ignori l’assimilazione tra colpa e debito, sancita invece in modo netto dal sostantivo femminile tedesco Schuld. In Heidegger la colpa esprime il nulla abissale dell’uomo, che cerca oblio nelle cose ritirandosi in un’esistenza inautentica; Benjamin segnala il prevalere di una religione del capitale che produce colpa e debito e incapace di permettere espiazione. Oggi la possibilità di ricorrere al credito al consumo estende illimitatamente tanto l’oblio quanto il debito, producendo così una colpa generalizzata che coinvolge ognuno. Il debito è un ricatto infinito, in una condizione di gioco d’azzardo finanziario compulsivo e globale dove nessuno vince e nessuno smette.\nSu il manifesto Alberto Leiss, invocando un periodo di dilazione per questo famoso debito, parla invece di grazia, ricordando come il termine derivi dal greco charìs, che significa dono, e dal latino gratus, gradito. Nel classicismo tedesco, Schiller rifletteva sulla grazia elaborando concettualmente proprio i contenuti della mitologia greca, privilegiando la nozione di *Anmut _e quindi la «bellezza in movimento», capace di fondere necessità e libertà; è però in area francese che lo _charme* viene assunto come atto immotivato e miracoloso, per Jankélévitch tipico dell’arte. Ad ogni modo, degli 86 miliardi ora con­cessi ad Atene soltanto il 35% andrà all’economia reale: il resto, deve pagare debiti già con­tratti e rifi­nan­ziare le ban­che, cadendo ancora nella spirale illusionistica del soldo virtuale, mentre le privatizzazioni svuotano di senso la spesa sociale e l’utilizzo di derivati incrementa promesse di pagamento creando debiti a cascata. Prigionieri di un’illusione, siamo costretti ad alimentarla perché se sparisce pure quella, addio.\nLe tensioni di questa instabilità possono trovare una colonna sonora in O Babis O Flou (“Babis il fluido”), pezzo d’attacco dell’album Flou (1978) di Pavlos Sidiropoulos & Spyridoula, nel quale è descritto un personaggio losco e imprevedibile al quale è meglio non fare troppe domande, anche perché si limita a rispondere che «è tutto fluido». Il disco scorre incantevole attraverso dieci perle di blues egeo carico di spezie psichedeliche; uscito per la Harvest, è stato realizzato in tre anni di registrazioni. Considerato da molti il capolavoro del rock greco, si accompagna ad anomalie contrattuali per cui il vocalist e poeta Sidiropoulos rifiutò i guadagni e il gruppo ottenne un men che misero 4%. Per dire.\n3. Piccola storia del paese degli ulivi\nAbitano la Grecia grandi alberi d’ulivo, antichi come i miti che raccontano storie accadute in luoghi ancora oggi percorribili. La composita geografia sacra ellenica, studiata da Jean Richter, basata sul rispecchiarsi di astri e costellazioni in divinità celate tra cielo, terra e mare, trova coronamento nell’arte di disporre i templi, ed è ancora in grado di suggerire l’idea di spazi consistenti, pieni di presenze possibili. Questa scienza della terra celeste riconosce collocazione anche ad un primo ulivo, nato da un litigio tra Atena e Poseidone; sei gli dèi litigavano spesso e tuttora gli uomini non scherzano, alcuni polloni di questo primo albero sarebbero ancora presenti sull’Acropoli, con il loro carico simbolico di pace e forza, fecondità e purificazione, vittoria e ricompensa. L’antichità prosegue con passo solenne, sostenuta dall’economia mercantile e nello splendore delle città-stato fornisce esempi definitivi di civiltà di fronte ai quali tutto il mondo più o meno educato ancora si sbraccia per rendersi degno del loro esempio, scandendo nomi che da Omero ad Archimede, da Platone ad Aristofane, ogni persona minimamente civilizzata può dire di aver sentito almeno nominare.\nUna cosa dalla quale tutti sembrano aver tratto profondo insegnamento è il discorso che Tucidite fa pronunciare agli ambasciatori ateniesi a Melii: «È legge di natura che il più forte comandi, razionale per il più debole ubbidire»; certamente, da allora la sfida per essere forti e non essere razionali si è fatta sempre più accesa. Gli sforzi di unificazione, partiti dall’Occidente di Alessandro Magno e dei Romani, s’infrangono esattamente mentre una nuova fede nata in Oriente raccoglie l’ecumene; tutto sembra radunarsi, per poi separarsi ancora. Poi, ai tempi del nostro medioevo, il raffinato impero Bizantino, la Roma cristiana dell’Oriente, considerava il mondo latino e continentale come un’insieme di mentecatti dominati da sovrani illegittimi: lo racconta Liutprando da Cremona, tranquillamente definibile come cronista gossipparo dal gusto truce, inviato presso la corte di Niceforo Foca in qualità di ambasciatore dall’imperatore sassone Ottone I per trovare una sposa che potesse nobilitarne la discendenza. In tale occasione, riceve un netto rifiuto.\nUna bisettrice resta sospesa sopra la Grecia, tenendo l’impero cattolico e poi anche i paesi protestanti da una parte, i cristiani ortodossi e l’Islam dall’altro. Diversi accadimenti scavano in questa divisione. Lo scisma tra Chiese del 1045, che nelle dispute teologie tra Cerulario e i rappresentanti di Leone IX definisce il divorzio tra ortodossi e cattolici. Il saccheggio latino del 1204, che porta alla creazione di debito nei confronti di Venezia e incrementa le spinte bizantine verso Oriente. La conquista ottomana del 1453 mantiene la Grecia in tali rotte, mentre la sua composita eredità culturale si diffonde coinvolgendo tanto il rinascimento fiorentino quanto i domnoi danubiani e l’impero russo, conservando una casa nel quartiere costantinopolitano del Fener. Nei confronti della Grecia classica, l’Europa riesce a stabilire continuità tra loro molto diverse. Il gruppo del Laoconte, con l’episodio passato anche all’Eneide dell’assalto ai personaggi dei serpenti marini, dal suo ritrovamento a Roma del 1506 conosce restauri e interpretazioni innumerevoli, contribuendo a definire l’idea stessa di scultura.\nIl classicismo greco diventa disponibile a continue riletture. Winckelmann  individua nobile semplicità e quieta grandezza come tipiche di una bellezza che non dipende da alcun dettaglio visibile, Zeller ne ricodifica pensiero e concetti ad uso di generazioni di studiosi, per Meyer la sua storia rappresenta il momento nel quale la storia comprende l’esigenza dell’universalità, Nietzsche ne scombina forme e impulsi nella tensione tra apollineo e dionisiaco. I tedeschi sono particolarmente intenti a tradurre opere e idee, ma in occasione della lotta nazionale della Grecia è quel noto poeta inglese a morire sul suo suolo, pur se un po’ ridicolmente di febbre. L’indipendenza, che facilita la guerra degli stati europei contro gli ottomani, determina prima un re tedesco e poi uno danese e provoca presto corruzione e bancarotta, moltiplicando malati e malattie di un Europa già allora prossima alla fine, il paese perde già allora la propria sovranità finanziaria. E nel 1823 Dioniosio Solomòs, greco di Zante e italiofono della scuola del Monti, canta: «Giacciamo qui, obbedienti ai loro soldi».\nIl divorzio con il mondo turco e il contesto islamico si approfondisce con la fine dell’impero ottomano, il Trattato di Losanna del 1923 e lo scambio reciproco di popolazioni; successivamente al secondo conflitto mondiale è la guerra fredda a confermare divisioni secolari tra ovest ed est. Probabilmente, il detto Una faccia una razza con cui sono apostrofati gli italiani su suolo ellenico nasce anche in risposta al processo che tende a privilegiare differenti parentele culturali.\nI paradossi continuano a segnare la storia del giovane stato. Nell’agosto 1936 mentre la piazza protesta contro il governo Novas, il gen, Joanis Metaxa instaura un regime di tipo fascista. Nell’agosto del 1940 le truppe di Mussolini entrano del paese e sono sconfitte dall’armata popolare greca; il regime è però incapace di approfittare di questa vittoria, capitola dopo l’attacco tedesco dell’aprile 1941. Gli accordi dei militari sono rifiutati dalla resistenza che trova una continuità nella storia del paese riallacciandosi alle lotte di pallicari e clefti contro i turchi.\nDopo l’8 settembre, numerosi militari italiani partecipano alla resistenza ellenica: tra questi, la Divisione Pinerolo, che rifiuta il disarmo imposto dai tedeschi e va in montagna a raggiungere i partigiani, e la Divisione Cefalonia, che combatte i nazisti ad Acqui. Tra gli ufficiali italiani, Paolo Castagno Saetta si distingue per un lavoro di ricerca sulle canzoni popolari che accompagnano le vicende del paese (pubblicate anni dopo nella collana dei Dischi del Sole). Una di queste è Sranda pende petiniche, raccolta in un teatro all’aperto in via Patissia da un cantore di mandinates Kritikes (stornelli vivaci di Creta), mentre per le vie della città passano colonne di italiani prigionieri a cui vengono gettate pane e sigarette: racconta di «Quarantacinque galletti» che «hanno impegnato le penne»: sono i quarantacinque milioni di italiani prigionieri. La maledizione più alta non è contro il nemico, ma contro la guerra.\nDal 1946 al 1949 il paese è travagliato da una guerra civile che evidenzia gli sfaldamenti etnici e sociali e i contorti interessi geopolitici in gioco, che coinvolgono la componente comunista, sostenuta dai partigiani jugoslavi ma non dall’URRS, e una monarchia di stampo fascista, appoggiata prima da Gran Bretagna e poi dagli USA. La Grecia si configura come stato cuscinetto ottimale e, pur non offrendo le possibilità logistiche dell’Italia, rafforza la sua posizione di confine.\nLe instabilità proseguono. Dopo l’oligarchia del conservatore Karamanlis, la parentesi socialista di Papandreu viene chiusa violentemente dalla corte, che tenta di ripristinare un governo autoritario. La piazza e i giovani si battono contro le forze dell’ordine in memoria di Grigori Lambrakis, ucciso dai sicari della polizia nel maggio 1963. Durante le manifestazioni viene ucciso anche lo studente comunista Sotiris Petrulas, al quale è dedicata una canzone (Tragudi Sotiris Petrula) che lo associa come martire ed eroe a Lambrakis.\nNell’estate del 1965 la caduta del governo Papandreu apre una nuova lotta contro il tentativo autoritario della corte. Davanti al parlamento, aspettando l’esito della votazione del governo Novas, imposto dalla corte, la piazza è raggiunta dalla notizia che il governo è caduto per effetto dell’art. 114 della Costituzione, che proclama il popolo greco garante e difensore della propria libertà. La folla insulta Mitsotakis, «grosso cretese senza carattere», maledice Novas, la Corte e i fascisti che «hanno ucciso il ragazzo sorridente», cioè Sotiris, inneggia alla costituzione e alla «dimokratia», parola che traduce sia democrazia che repubblica. Ma la democrazia sembra essersi ormai allontanata dalla Grecia.\nInfatti, nel 1967 si afferma il regime dei Colonnelli, rispetto al quale la regia americana interviene in modo controverso: pur sostenendolo ufficialmente, suggerisce al re Costantino II un contro-golpe, determinando così il suo stesso esilio. Si afferma come primo ministro e reggente Geōrgios Papadopoulus e il paese rimane confinato in un’arcadia grottesca che ne umilia violentemente le tensioni. Oriana Fallaci, all’epoca compagna di Alekos Panagulis, capo della resistenza al regime, scrive parole ispirate sul sogno chiamato libertà e giustizia che ogni persona degna d’essere nata deve cercare, e che però non esiste: «E piangendo bestemmiando soffrendo noi possiamo solo rincorrerlo dicendo a noi stessi che una cosa quando non esiste la si inventa.»\nNel 1975 la Repubblica Greca di Karamanlis vuole consolidare la ritrovata democrazia ancorandosi alla CEE, alla quale era stata fatta domanda già dal 1963; il socialista Papandreu si oppone al progetto europeo per gli enormi rischi economici e sociali a cui il confronto con il capitalismo avrebbe condotto. Mentre i due esponenti politici preparano il potere ai propri figli, si perpetuano le folli spese destinate ad armi e armatori per la gioia della flotta del Mediterraneo, ma le esigenze di difesa di un paese strategico per la sua posizione centrale non evitano che diventi un po’ il sud di nessun nord.\nIl paese continua a vivere di quel frugale benessere che rappresenta l’autentica e sana austerità, alla quale si accompagna una clandestinità economica diffusa dove i soldi girano fuori da ogni controllo. Nel 1981 entra nella CEE diventando subito dipendente di un fallimentare finanziamento dei consumi; tuttavia, quattro anni dopo tenta di impedirne il potenziamento politico con Gran Bretagna e Danimarca, senza ottenere successo. Dall’inizio degli anni novanta, l’approfondimento dell’integrazione economica dei paesi europei rende problematica la situazione di quelli meno prosperi, è sollecitato il rafforzamento degli strumenti comunitari e l’aumento della dotazione dei fondi strutturali, in modo da favorire lo sviluppo delle regioni sfavorite e la revisione delle norme di ammissibilità ai cofinanziamenti comunitari.\nNel 1998 la Grecia non è ancora in grado di rispettare i criteri di convergenza utili ad entrare nell’Eurozona: due anni dopo questi obiettivi sembrano essere centrati. Nel frattempo il FMI continua a disporre piani che obbligano i paesi a specializzazioni economiche e debiti infiniti, ma sembra ancora lontano dall’Europa. L’efficientismo occidentale medio non trova riscontri nella mentalità greca: nell’isola di Santorini, sulle rotte di tre continenti e per alcune leggende sede dell’antica Atlantide, le case distrutte dai frequenti terremoti sono lasciate in rovina, affiancate da nuove costruzioni.\nNel paesaggio greco ti assale la consistenza del mito, in un eterno presente dove Euro è un vento del sud-ovest, figlio dell’Aurora (Eos) e di Tifone, oppure di Astreo: come tanti, questo Euro nasce dalla promiscuità; Europa è invece figlia d’Agenore e Telafassa, amata da Zeus che la rapisce in forma di toro per gettarsi con lei nel mare; in questo mare dovremmo pur ritrovarci. Mentre la guerra in Jugoslavia e i conflitti valutari che la segnano in filigrana si preparano a battesimo dell’Euro, i greci si dimostrano europei atipici. Infatti, violano il blocco contro la Serbia e attuano quello contro la Macedonia, lamentano che “Makedonia is Greece”, e mentre dimenticano l’aspetto composito tanto della regione quanto della pietanza riaffermano la loro appartenenza all’aera cristiana ortodossa.\nEppure, sanno anche guardare oltre il proprio paese, e trascorrono il semestre di presidenza UE a cercare di coinvolgere i paesi scandinavi nel progetto europeo, preparandosi ad abbandonare la dracma. La nuova moneta è salutata con entusiasmo. Tuttavia, non è accompagnata dalla definizione di tassi di cambio fissi, le produttività dei singoli paesi non convergano, non viene adottata nessuna formula di gestione cooperativa per mantenere le bilance dei pagamenti in equilibrio, si insiste in maniera ossessiva e idiota su imposte e tagli come se per davvero i soldi si generassero da soli. Le Olimpiadi del 2004 rappresentano un occasione per truccare i bilanci del paese a livelli olimpionici.\nNel frattempo, procede la riunificazione tedesca, che per la pressione dei paesi dell’ex est sovietico richiede l’ancoraggio reciproco tra il paese e l’Europa e anche la revisione delle regole politiche di integrazione. Infatti, ancora prima dello spostamento del baricentro comunitario verso nord, diventa evidente l’esigenza di rafforzare le relazioni con il Mediterraneo, problematiche per la loro vicinanza alla polveriera mediorientale e per la perdurante arretratezza di molte economie. La cosa dovrebbe essere nota perché in un paesaggio dalla bellezza lucente ed essenziale, i turisti tedeschi hanno a lungo frequentato penisole e isole elleniche più in virtù del cambio favorevole che delle belle parole dei poeti.\nForse, i krukki in gita con i loro tipici sandali non erano ragionieri, ma tutti avrebbero dovuto sapere che proprio i sandali erano tra le principali ricchezze di un paese con manifattura e industria piuttosto rade che, per trovare un immagine chiara e consistente, ha molte pecore e un solo formaggio: ma le normative europee in fondo ne prescindono, dove prevedono persino che il formaggio debba essere fatto senza latte.\nGli dèi, quei dispettosi, sembrano ormai fuggiti; certamente i classici sono lontani, e a detta dei troppo furbi leggerli non serve. Non fa più scandalo l’idea che la Grecia sia legata all’Oriente, nemmeno quella che derivi tutto dall’Africa, non stupisce pensare che i Greci siano usciti dalle foreste balcaniche, e però spesso quanto viene sottovalutata è proprio l’esigenza di universalità cui il pensiero greco ha dato forma. Se i debiti che il mondo intrattiene nei confronti della cultura ellenica si moltiplicano e si intrecciano e un po’ si disperdono, il suo presente deve confrontarsi in maniera definitiva con le aporie di una modernizzazione perennemente incipiente.\nRipercorriamo le vicende del debito, cercando di focalizzarne alcuni dettagli. Nel 2009 il premier Papandreu jr. rivela che i conti per entrare in Europa sono stati truccati, segnando l’inflazione al 5% invece che al 12%; la caduta dei depositi bancari supera già i 110 miliardi. È così formulato il primo memorandum. Nel maggio 2010 il presidente Papoulias dichiara: «il paese è sull’orlo del baratro»; il pomeriggio lo sciopero generale raccoglie decine di migliaia di manifestanti contro l’eccessiva rigidità dei piani di salvataggio. Per una bomba gettata in una banca del centro muoiono tre impiegati, tra cui una donna incinta. Mentre gli scontri continuano, una riunione notturna al consiglio Ecofin cerca di scongiurare la bancarotta del paese concedendogli un prestito di circa 50 miliardi di Euro condizionato all’attuazione di un piano di drastici tagli della spesa pubblica, il piano di stabilizzazione finanziaria impostogli comprende un volume complessivo di 440 miliardi di Euro. I paesi europei accordano 110 miliardi di prestiti bilaterali. Nel 2011 arrivano altri 120 miliardi per Atene, perlopiù a carico dell’EFSF, ed è poi varato un nuovo piano da 109 miliardi. Nel 2112 un secondo salvataggio costa 130 miliardi. Tra dicembre e aprile 2015 escono dalle banche 30 miliardi e abbandonano il paese altri 70 miliardi.\nMentre le gigantesche partite di giro finanziarie mettono al sicuro le grandi banche, l’aggravamento della crisi pone in dubbio la tenuta del sistema euro. La moneta si distacca dalla capacità di spesa al punto che, più che alle valute nazionali, converrebbe tornare al pecus, cioè al bestiame. Nessun governo governa, ci si accontenta di un Compact for Growth and Job piuttosto vago basato su un catalogo di buone intenzioni già programmatiche e anche un po’ scontate. L’Europa ha un volto indecifrabile, eccessivamente simile al vuoto, che si impone proprio mentre troppi sacrifici sembrano non aver permesso vita migliore a nessuno in nessun posto e si accrescono disparità economiche e contrasti culturali tra paesi.\nNonostante i tentativi di riforma, la Grecia mantiene poche produzioni di spicco, non riesce a generare innovazione, non sa trattenere quadri e laureati, è debole delle esportazioni, e importa l’85% dell’energia e il 40% di alimenti e medicinali. Ma siccome un sostegno forte serve a tutti, e per quanto il paese conti poco rimane pur sempre strategico, nessuno tocca i soldi degli armatori e dell’esercito: nel 2013 e 2014 la spesa militare assorbe il 2,3% del PIL (circa 4 miliardi di Euro), quasi interamente versati a compagnie francesi e tedesche, mentre l’anno successivo Tsipras in persona propone un risicatissimo taglio del budget militare del 5% (200 milioni). Nel paese recessione continua, debolezze strutturali e assenza di investimenti produttivi lasciano senza lavoro e garanzie strati immensi della popolazione, impegnata in grande misura a far campare famiglie di disoccupati con i soldi di una pensione.\nI primi tagli a carico dei governi europei sono del 2011: tra questi, il 50% di un debito di 150 miliardi è in parte cancellato e in parte convertito in titoli con scadenze fino a 45 anni; senza misure di condono o restituzione, il debito sarebbe già al 240% del PIL e ammonterebbe quindi a circa 500 miliardi. Lo dice non senza zelo Eugenio Occorsio di *Repubblica: _se proprio ci tiene, i miliardi potrebbero essere ancora di più, visto che i soldi servono al 90% a rimborsare debiti, determinando una situazione che Varoufakis ha letteralmente definito come tipica del «_drogato in attesa della sua prossima dose»*.\nE dose dopo dose, nel 2015 il debito pubblico arriva a 313 miliardi, con un rapporto con il PIL del 172% che per l’anno a venire sembra procedere al 200%. Bisogna però capire quanto possano essere drogati anche gli stessi numeri: infatti, se per i detrattori dell’attuale governo il permanere del vecchio indirizzo politico avrebbe dato un rapporto “soltanto” del 168%, 168,8% è esattamente la percentuale che Eurostar registra nel primo trimestre 2015, registrando il calo record del debito pubblico di 8,3 punti, avendo restituito aiuti a EFSF e FMI. Inoltre, Stiglitz ci avvisa che metà delle richieste dei creditori la Grecia le ha già ripagate. Da qualche parte qualcosa non funziona, bisogna forse rifare i conti, ancora.\nVediamo questi conti nella loro forma più sintetica, così come li ripartisce Nicola Capelluto di Lotta Comunista: l’80% è verso FMI (35 miliardi), seguono poi la BCE (27 miliardi) e debiti bilaterali con paesi euro (53 miliardi). I conti continuano a non quadrare, servono certamente dati, strumenti e analisi più particolareggiate, ma se è necessaria una visione più ampia sembra che ognuno faccia le ricapitolazioni che gli pare e piace: forse, si cerca soltanto di sfuggire al terribile sospetto che il debito blocchi il futuro in previsioni rigide basate su soldi che non esistono e di dubbia restituzione, profilandosi soprattutto come un’eccellente arma di ricatto che serve a tenere in piedi una catena di rapporti obbligati.\nAd ogni modo, nel paese anche l’istituto della raccolta dei dati statistici deve essere riformato, insieme a numerosissimi dispositivi istituzionali, la gestione del fisco e l’IVA per gli alimenti - per i quali il governo ha già adottato provvedimenti astuti in modo da lasciare inalterata l’aliquota al 13% per la feta fresca e l’olio d’oliva, applicandola al 23% per quella grattugiata e l’olio di girasole, non influenti sulle abitudini alimentari. Affamare un popolo stremato non permette di salvarlo, nessuna vera rivoluzione arriva attraverso gli aiuti.\nUn poeta greco e alessandrino, peraltro a lungo agente di borsa, legge il presente alla luce della storia evidenziando le falle di una democrazia fatta di riforme, tagli e sacrifici imposti da autorità esterne:\nE quanto più procedono, eccoli reperire cose e cose superflue, che vogliono abolire. Sopprimerle, peraltro, è cosa dura. Partono, se Dio vuole, fatta l’opera attesa, dopo avere fissato e potato ricevono un compenso giusto, come d’intesa vedremo adesso cosa resta, dopo l’intervento chirurgico e risolutore. (Costantino Kavafis, In una grande colonia greca, 200 a. C.)\n4. Sale greco (e salse tedesche)\nNella civile Europa oltre 80 milioni di persone vivono sotto la soglia della povertà. L’economia è esposta alla deflazione, con contrazione dei prezzi e depressione dei sistemi produttivi. Tra USA e UE è in corso l’accordo bilaterale TTIP (Transatlantico Trade and Investment Partnership) che permetterà alla multinazionali di esigere il diritto di chiedere i danni di mancato guadagno ad un paese nel quale ha investito, subordinando così ogni sovranità degli stati alle esigenze di guadagno delle corporation. Il negoziato redatto dalla CE prevede inoltre la tutela degli investimenti privati nei servizi pubblici, una perdita di vantaggio dei produttori locali verso le commesse pubbliche, e l’ulteriore privatizzazioni di servizi primari di consistente valore commerciale quali scuola, sanità e pensioni, peggiorando ulteriormente il tasso di disoccupazione. Le conseguenze di questo patto incrementano la parcellizzazione dell’Europa e le difficoltà di un commercio di livello multinazionale: tuttavia, è proprio per difendersi dall’ascesa delle economie asiatiche che quelle occidentali mantengono tale linea d’attacco.\nGeneralmente, in Europa le misure adottate contro la crisi seguono le tesi della Bundesbank, e mantengono stretto rigore sulla finanza pubblica, avversando misure come l’emissione di eurobbligazioni: invece rappresentare gli strumenti più efficaci per mutualizzare i diffusi debiti sovrani, cioè le obbligazioni vendute o la liquidità fornita in prestito da un paese ad un altro per soddisfare la spesa pubblica. E così, mentre provvedimenti differenti convergono nel mortificare l’economia reale, giunge al suo apice, preparando probabilmente il proprio declino, la gestione tedesca degli assetti finanziari, la cui ragioniera scrupolosa e un po’ pidocchia è succeduta dopo la crisi del 2008 nelle linee guida mondiali ad un’America spendacciona e bellicista fino al suicidio proprio e altrui.\nLa semi-egemonia tedesca, entrata in crisi nell’incalzare degli eventi successivi ma ancora solida, è sembrata coltivare la visione di un’Europa da gioco da tavolo ed esercita una diplomazia brutale, ma non sono la pretesa di un predominio nazionale e territoriale e strane innominabili nostalgie a permetterlo, quanto una fisionomia geopolitica e una potenza economica che tendendo ad una integrazione senza confini determinano instabilità negli altri paesi. Così, lo sforzo tedesco di mantenere bassa l’inflazione si accompagna a misure recessive verso paesi economicamente più deboli, ed è principalmente a questo che deve l’attivo di 7 punti sul PIL: in pratica, la Germania abbatte il proprio debito alimentando quello degli altri.\nLa conflittualità tra paesi europei è interna alla crisi dell’Euro, dove lo scontro tra  un’economia produttiva come quella tedesca, e una di conti truccati come quella greca, rende impossibile un riallineamento dei prezzi, se non a costo di inflazione delle economie centrali e di deflazione di quelle periferiche. La BCE di Draghi tende a risolvere il problema attraverso una gestione dell’economia che punti all’espansione con l’acquisto progressivo di titoli di stato nei paesi dell’Eurozona, e a ristabilire i meccanismi di trasmissione della politica monetaria all’economia reale. Tale politica viene incontro ad Atene, che ha necessità di attenuare l’austerity per evitare la bancarotta, ma è perlopiù osteggiata da Berlino, che richiede invece stringenti controlli sui capitali ed è fermamente contraria alla svalutazione.\nA contrassegnare l’influenza tedesca non sono le caratteristiche di un Reich, ma quelle di una democrazia moderna sin troppo banale, concentrata sull’esportazione di prodotti e impettita di un moralismo da conti in regola. Sotto tale veste, la Germania del ventennale dell’unificazione non offre un’immagine particolarmente brillante, dimentica di tanti debiti a lei rimessi dopo la guerra mondiale contro il nazismo anche da paesi come la Grecia; apparentemente senza più memoria di Sonderweg e alternative possibili, continua a mantenere sepolte sotto le macerie di un muro invisibile l’eredità socialista. Il suo potere economico sa adattarsi ad un gioco di equilibri basato sulle opportunità del vuoto, tipico di un modello che dalla finanza si estende al mondo intero per il quale ogni valore si produce sulla finzione. Lo fa comprendere anche la cronaca degli istituti bancari nei giorni cruciali della crisi greca: la Deutsch Bank è imputata dalla Baffin di manipolazione dei tassi interbancari, arricchendo così un portfolio di multe già a circa 9 miliardi, mentre in maniera piuttosto asimmetrica l’ellenica Alpha Bank viene venduta per un dollaro alla bulgara Eurobank.\nL’infallibile ragion contabile di Schäuble e la Merkel esige da Atene tutti soldi di cui questa non dispone e, per quanto sia stato concesso il terzo prestito per salvare il paese, ci sono stati momenti della discussione al parlamento europeo che hanno fatto pensare a qualche brutto film dove le torture sono chiamate accordi; forse, avrebbero dovuto educare qualcuno, eppure non sono piaciuti a molti, e proprio in Germania il verde Giegold vede nella risoluzione il ripetersi di vecchi errori: il demo-luterano Schäuble ha praticato una forma di estorsione e ha distrutto ogni fiducia diplomatica minacciando l’allontanamento dall’unione di un paese in difficoltà, al quale è stato imposto un dominio straniero. Il ministro in carrozzella, per il quale la Grexit rimane un’opzione aperta, è stato quindi accusato da Gysi della Linke di volere la distruzione dell’Europa e di fare della Germania una nuova DDR, mentre la Merkel è messa di fronte ad un errore politico che ne ha incrinato l’immagina da pacata massaia.\nAll’interno della CDU e della SDP si è prodotta una frattura che in onore del contribuente contesta alla cancelliera lo stesso salvataggio della Grecia, mentre al Bundestag anche i Verdi hanno votato no, seppure per il motivo opposto, in quanto contrastano la legittimità delle disposizioni imposte ai greci. Le preoccupazioni elettorali, che avevano messo in conto come vantaggioso il procedere con modi da spacciatori e da strozzini, stanno invece producendo rivolgimenti che potrebbero permettere alla Germania di ritrovare le peculiarità del proprio capitalismo da welfare, a suo tempo caratterizzato, come spiega Ronald Dore, da una finanza formato famiglia scrupolosa e attenta alle ragioni della solidarietà. E un deciso segnale di apertura europeista per impedire dislivelli tra paesi viene inaspettatamente proprio dal terribile Schäuble, pronto a cedere un consistente finanziamento del gettito fiscale tedesco per un bilancio separato dell’unione monetaria: praticamente un’eurotassa che conferisca poteri e disponibilità finanziarie speciali all’eurozona, in modo da affrontare ogni emergenza di bilancio sovrano in crisi o congiuntura negativa.\nIl governo greco viene accusato dai detrattori di indulgere in un generico nazionalismo infarcito di retorici richiami ad una democrazia antica che, confrontata con forme e procedure moderne, risulta poco più di un feticcio. Tuttavia, le parole di Tsipras sembrano piuttosto intenzionate a sollecitare un universalismo che rompa le trappole dei particolarismi che puntellano i processi di globalizzazione, dove non soltanto la forbice tra poveri e ricchi si allarga promuovendo gli interessi dei secondi, ma i primi sono costretti a collaborare al proprio stesso sfruttamento. Tali comportamenti nel vecchio continente spodestano ormai ogni antica speranza, lasciando prevalere aggressive visioni da cortile. Tuttavia, le cose cambiano, e se l’Europa, come disse Derrida, è il proprio perenne divenire altro, dopo la sbornia del mercato è necessario torni la politica, che nella concretezza non è fatta di umori di piazza, quanto piuttosto di progetto, decisione e compromessi: e non c’è da stupirsi se un giorno si fa un accordo e quello dopo si riprende la lotta. Com’è tradizione, la guerra per l’Europa è contro e dentro l’Europa: oggi riqualificarne peculiarità e progetti significa riaffermarne il carattere di alterità continua e radicale.\nIn ottemperanza di tale esigenza i ministri greci, un po’ mercanti pronti ad ogni trattativa un po’ hipster cultori del non-convenzionale, hanno imputato alle autorità economiche di essere responsabili di un ciclo che lega insieme austerity e crisi, conducendo le critiche attraverso quel dibattito politico che proprio i palazzi del potere sembrano aver scacciato. L’informazione è però affollata di finissimi strateghi che sanno spiegare come non siano stati condotti fino al rischio previsto situazioni quali quella referendaria, che ha avrebbe attuato soltanto in parte lo schema del gioco del pollo per cui due macchine in rotta di collisione debbono sterzare soltanto all’ultimo momento in modo da far vincere chi mantiene la traiettoria dritta. Questo forse non è successo, ma possono essere valutati diversi urti intercorsi tra le parti.\nVaroufakis ha reagito all’indifferenza dei colleghi ministri verso ogni discussione effettiva spiazzando le sedute con uno stile tra glamour e teoria dei giochi, meritandosi i deliziosi epiteti di «dilettante» e «giocatore d’azzardo» dall’autodefinitosi «non stupido» Schäuble, capo dei biscazzieri, e più di un rimbrotto dal presidente dell’Eurogruppo Dijsselbloem, spesso approssimativo nonostante le pretese e spietato seppur con mediocrità. Dovrebbe però essere noto a chi passa il tempo al parlamento europeo che già precedentemente all’incarico ministeriale Varoufakis, lontano dal massimalismo rivoluzionario, aveva maturato l’idea di salvare il capitalismo da se stesso per minimizzare il tributo umano della crisi, nonché una «modesta proposta» per impiantare la cooperazione e la ridistribuzione delle eccedenze nelle istituzioni europee senza modificarle - idee che pur se non si vogliono dibattere meritano comunque attenzioni. Le sue defezioni hanno inoltre lasciato inespresso un articolato piano per ristabilire una sovranità economica della Grecia, utile a metterne al sicuro la liquidità immediata e alzare il livello della trattativa, ingegnoso ma eccessivamente rischioso. Nell’incarico gli è seguito Tsalakatos, di impronta più marcatamente marxista, caro ai giornalisti per il suo zaino rosso.\nTsipras prima del mandato affermava di voler ridistribuire il benessere e stabilizzare l’economia, prendendo dai ricchi per dare ai poveri attraverso una regolare tassazione. Sa bene che la politica non può essere fatta soltanto di buone intenzioni, e durante le trattative, mentre le incertezze allontanavano gli investitori, per disporre di liquidità ha congelato i pagamenti delle imprese. Partito dall’idea che non sia opportuno lanciare pesi a chi affoga, si è ritrovato a dover tenere a galla il paese con tutto il peso addebitatogli da poteri internazionali che ancora non conoscono salvagenti. Se i negoziati non hanno dato i risultati sperati, non può essere negato che la base di partenza era disperata di suo. Non deve però  essere in nessun modo sottovalutato, né dalle anime belle e nemmeno da quelle brutte, che la contestazione ha finalmente portato le idee sui tavoli dove si decide: oltre ogni farneticamento trionfalista e impotente di mondi possibili e mai reali, deve essere finalmente compreso che un reale contiene il possibile e la sua manifestazione, e che perdere una partita non è la peggiore soluzione quando il gioco resta aperto.\nE, a tale proposito, Žižek ricorda che si può perdere sempre meglio. Contro la  diffusa falsa alternativa tra falso radicalismo e falso gradualismo, occorre sempre chiederci come una specifica lotta possa influenzare le altre: ora, la possibilità che si offre è quella di sfruttare ogni crepa della politica europea per metterne in evidenza le contraddizioni e far irrompere al suo interno elementi che possano trasformarlo - rapporti con Russia, Cina e tutti i paesi del BRICS, soluzioni per problemi energetici, politiche migratorie e rapporti con le minoranze, ripensamento etico della finanza, confronto critico con la propria stessa tradizione. Appassionato assertore di una democrazia radicale, il filosofo sloveno, vicino a Syriza anche in circostanze quali il Subversiv Festival di Zagabria, vede nella formazione greca l’opportunità di contrastare l’egemonia di idee quali profitto, monetarismo e fiscalismo, restituendo così centralità a lavoro, beni pubblici e ambiente: a suo dire il progetto, che chiede esplicitamente di passare da un’amministrazione di tagli ad una politica di investimenti, pur mantenendo una direzione volta al cambiamento è in grado di convincere persino un autentico buon borghese. Del resto, se una borghesia riesce ancora a sopravvivere, non è perché l’anarco-capitalismo dissipatore contemporaneo la corteggi: anzi, la separazione di interessi è netta, e tanto vale torni ad essere una classe rivoluzionaria.\nCercare di ridefinire il quadro teorico è necessario: tuttavia, per rompere la logica del profitto gli slogan non servono, mentre i concetti devono permettere di afferrare il reale. Così, Tsipras e i suoi si sono lanciati in una nuova battaglia delle Termopili, che un talento della narrazione per immagini come Frank Miller potrebbe ambientare in cupi scenari metropolitani, lasciando i 300 dei giorni nostri alle soglie di un compito difficile e inevitabile, come spetta da sempre agli eroi. Se le storie sono metafore inesauribili delle possibilità di leggere il reale, il maggior numero degli innumerevoli racconti formulati dai media mostrano, dietro i tentativi di far prevalere ragioni interessate e retoriche stantie, il niente dell’informazione, il sadismo del capitale, l’opportunismo dei paesi e degli individui più irrilevanti. Domina uno storytelling continuo, che afferra i momenti come fossero sabbia: lasciandoli scappare, per vederli tornare, tanto è uguale.\nContro le esigenze del presente, non sempre le idee sono in movimento, spesso nessun tessuto si genera, e la chiusura particolaristica degli indifferenti sa essere aggressiva. Se tutto questo era già era noto, i continui colpi di scena della vicenda hanno mantenuto una paradossale stabilità: non soltanto perché senza crisi non sappiamo più stare, ma anche perché, per quanto sotto le forme del cortocircuito, il negoziato per la Grecia sembra aver iniziato a profilarsi nuove condizioni. Infatti, ogni potere ha subito fratture interne, rimescolamenti, contraccolpi, sovraesposizioni. Inevitabilmente, ogni posizione è stata posta di fronte al proprio opposto, ognuno ha dovuto scoprire le proprie contraddizioni, tutti sono stati costretti a confronti prima quasi impensabili. Anche i poteri europei, per quanto abbiano preso spunto soprattutto per esercitarsi nel dubbio diritto della forza, debbono farsi due conti, e non solo con i numeri.\nInsomma, è accaduto che nel mezzo delle preoccupazioni finanziarie si è ricollocata la considerazione politica: servono quindi ora nuovi soggetti capaci di raccordare interessi internazionali e tutele dei paesi deboli, élite creative e popolo pensante. Pur se questo sembrano ancora assenti, è sempre più chiaro cosa non debbano essere.\nInoltre, la percezione nel dibattito pubblico di quel qualcosa chiamato “debito” è cambiata. Non è più così scontato considerare legittimo un credito che conosce soltanto perpetuazione e capace di gonfiarsi e sgonfiarsi a seconda di chi lo consideri, né sembra più così convincente un indice come il PIL che misura il valore monetario dei beni prodotti al lordo degli ammortamenti senza attenzione alcuna per qualcosa chiamata qualità della vita.\nSenza riguardo per le sottigliezze e la solidità dei generali europei d’altri tempi come Clausewitz, la politica si è dimostrato essere guerra, e con gli stessi suoi sistemi; i problemi sono che se ogni parte è tuttora impegnata nel conoscere il campo di battaglia, spesso è difficile capire su quale terra ci si trovi. Molti dei paesi coinvolti nei negoziati hanno subito qualche rivolgimento, modificando ruoli e articolazioni in modi così sottili che mercati e comunicazione nemmeno sanno accorgersene. Questi cambiamenti forse somigliano ai battiti d’ala della farfalla di Lorentz e alle petit perceptions di Leibniz, ma sono comunque osservabili anche ad occhio nudo, e non soltanto sulle carte geografiche.\nNei paesi europei la crisi greca ha determinato reazioni di cui il tempo potrà fornire effettivi sviluppi. La Francia ha ritrovato intenti socialisti e un timido ma effettivo ruolo diplomatico, capace di unire le rotte egee a quelle atlantiche; la Germania ha toccato l’apice di un’arrogante moralismo da ragioneria richiamando così l’esigenza di una visione critica attenta all’equilibrio tra parti; la relazione privilegiata tra i due paesi, al cuore dell’Europa dai tempi della CECA, ha subito un’incrinatura che permette il profilarsi di altre alleanze. L’Italia, pur se con  ambiguità, ha espresso capacità di integrazione, confermando di essersi risollevata da una politica esteri da compagni di merende di berlusconiana memoria. La Troika è stata messa in discussione in ogni componente e, pur se sembra riabilitata nelle funzioni di “sorvegliare” le riforme greche, l’FMI della Legard insiste sull’ipotesi di tagliare o estendere il debito, mentre la BCE di Draghi ha tempestivamente alzato i fondi di emergenza per le banche greche.\nAltri eventi mondiali sembrano indicare altri percorsi possibili. L’apertura tra USA e Iran mediata dalla Russia evidenzia un quadro generale che coinvolge il nuovo soft power americano e le rotte dell’Est, dimostrato anche dall’interessamento tanto statunitense (rivali dei tedeschi) quanto cinese (acquirenti del porto del Pireo) e russo (attenti ai confini di un impero da ricostruire) alla permanenza della Grecia nell’Euro. E non finisce qui.\nInfatti, le proposte di cambiamento avanzate da molti stati europei trovano sintesi nell’Appello comune per un’altra politica economica in Europa attraverso il quale nel 2012 a Firenze si è costituta la Rete Europea degli Economisti Progressisti. Il documento chiede di ricondurre il sistema finanziario a forme di controllo sociale e di renderlo atto ad  investimenti produttivi sostenibili; tra le forme di realizzazione: conferire alla BCE il ruolo di prestatore di prima istanza con possibilità di acquisto di titoli di stato illimitata, permettere l’emissione di eurobond per stabilire una responsabilità comune del debito pubblico dell’Eurozona, introdurre politiche fiscali comuni, rimuovere le limitazioni dell’austerity, difendere i redditi e stimolare la domanda. Il ripensamento critico dell’integrazione finanziaria europea conosce anche decisi cambi di rotta, ed è l’economia stessa a chiederlo. I crocifissi comunisti donati al vescovo di Roma in Sud America potrebbero non essere soltanto folklore.\nI segnali continuano ad essere ambigui, proseguono decisioni già prese. La situazione finanziaria delle famiglie resta tesa: l’ammontare in termini di bollette scadute dovuto alla Ppc (Public power corporation), il primo fornitore statale di elettricità in Grecia, è salito a 2 miliardi. Circa 1,5 miliardi di questo debito è dovuto dalle famiglie, le grandi imprese devono 280 milioni, lo stato 220 milioni. Inoltre, nel novembre 2014, prima dell’insediamento di Tsipras, che dovrà ora occuparsene, 14 aeroporti regionali erano stati concessi per 1,23 miliardi di euro al gestore aeroportuale tedesco Frappor. E se nei confronti della Germania sono dovuti 60 milioni, l’istituto di ricerca tedesco Iwh rivela che dal 2010, grazie ai bassi tassi di interesse, la Germania ha risparmiato 100 miliardi: il debito quindi ora, perlomeno di riconoscenza, dovrebbe essere il suo.\nCi sarebbe da sviluppare ancora una larga serie di argomenti: tuttavia, le questioni sottese alla crisi greca, e i nostri poveri conti, arrivano sin qui. Conti che anche la serva boccerebbe, scarsi su tante cifre e impossibili da far quadrare, come dimostrano anche coloro che seppur con effetti disastrosi insistono a giocarci. Del resto, è decisamente più interessante comprendere cosa possa muovere i numeri e determinarne il valore, qualità che per Varoufakis nell’ambito economico consiste proprio nella resistenza alle gretta logica della quantificazione e del mercato. In maniera simile, in un onesto lavoro di comprensione carte, files e appunti sembrano non essere mai definitivi e si accumulano, si rimescolano e si riscrivono di continuo, così come sembra fare la stessa realtà.\nIl punto decisivo è che molte uova sono ormai rotte: occorre fare almeno una frittata. Il gioco che spetta ai greci è un’avamposto di quello in corso in ogni paese: riportare piena dimensione politica dentro disposizioni economiche straordinarie e contribuire a rompere come possibile lo stato di emergenza continuo al quale ci ha abituati questa proteiforme eppure monocorde crisi. Come misure interne specifiche, per il paese ellenico sarà necessario valorizzare l’eccellenza di prodotti peculiari ed esportarli a pieno raggio, creare istituzioni quali una banca di sviluppo e un effettivo catasto nazionale, promuovendo così una realtà più interessante di tanti stereotipi, e favorire quanto possa permettere al paese di ritrovare la propria intera dimensione.\nE se a qualcuno pensare al passato appare demodé e sputare sui morti sembra trendy, può anche essere considerato che la Grecia merita attenzioni per aver avuto il coraggio di affrontare, nell’indifferenza diffusa, una lotta capace di aprire spiragli per invertire una spirale recessiva e depressiva che, se è un passaggio nel quale ancora siamo collocati, non è certo un destino senza scampo. Insomma, la vita non deve fare schifo per forza.\nLa posizione della Grecia alla confluenza tra Oriente e Occidente potrà permette all’Europa che verrà di approfondire relazioni con paesi con cui i suoi legami sono antichi e inevitabili ma per troppo tempo bloccati, come la Russia e la Turchia, e quindi con l’area caucasica attratto dall’Occidente e con l’Islam a questo parallelo. Ciò aiuterà anche i mercati anche se, piaccia o meno ai suoi ideologi più gretti, saranno necessari fattori d’integrazione quali un’economia emancipata dal profitto e una crescita ripensata nell’interesse ambientale e sociale, in modo da contribuire a sganciare la moneta dalla contrazione della produttività così come ad allontanare l’entità europea da un progetto utilitaristico andato a male. I numeri contano fino ad un certo punto e il credito non deve essere debito, colpa e ricatto, ma piuttosto fiducia, progetto, nonché, più che future e derivati vari, un futuro capace di procedere attraverso i crinali di secoli scandendo parole, come dice Montale in Mediterraneo, “sapide di sale greco”.\n•\nRiferimenti principali\nAlessandro Albanese Ginammi - Giampaolo Conte, L’Odissea del debito. Le crisi finanziarie in Grecia dal 1821 a oggi, Elibus, Vicenza 2015.\nWalter Benjamin, Capitalismo come religione (1921), il melangolo, Genova 2013.\nRonald Dore, Stock Market Capitalism: Welfare Capitalism, Oxford University Press, New York 2000.\nRonald Dore, Finanza pigliatutto, il Mulino, Bologna 2009.\nOriana Fallaci, Intervista con la storia, Rizzoli, Milano 1974.\nSamuel Huntington, Lo scontro delle civiltà (1996), Garzanti, Milano 2000.\nSanto Mazzarino, Fra Oriente e Occidente (1947) Rizzoli, Milano, 2000.\nBino Olivi - Roberto Santaniello, Storia dell’integrazione europea (2005), Bologna, il Mulino 2015 (terza edizione riveduta).\nGeorg Ostrogorsky, Storia dell’impero bizantino (1942-1952-1963), Einaudi, Torino 1993.\nIgnacio Ramonet, Ramón Chao, Jacek Woźniak, Piccolo dizionario critico della globalizzazione (2003),  Sperling & Kupfer, Milano 2004.\nJean Richter, Geografia sacra del mondo greco (1983), Rusconi, Milano 1989.\nJoseph E. Stiglitz, La globalizzazione e i suoi oppositori (2002), Einaudi, Torino 2003.\nElettra Stimili, Debiti e colpa, Ediesse, Roma 2015.\nYanis Varoufakis, Confessioni di un marxista irregolare (2013-2014), Asterios Editore, Trieste 2015.\nYanis Varoufakis, James K. Galbraith, Stuart Holland, Una modesta proposta per risolvere la crisi dell’euro (2010-2013), Asterios editore, Trieste 2015.\nYanis Varoufakis, Il Minotauro Globale (2011), Asterios Editorie, Trieste 2012.\nSlavoj Žižek, Srećko Horvat, Alexis Tsipras, Cosa vuole l’Europa? (2013), Ombre corte, Verona 2014.\n\n\n\nToni Dell’Olio (a cura di), Dossier: Il nostro diritto all’Europa, «Mosaico di pace» 3/2014.\nHans Kundnani, Esporto, dunque sono. Il ritorno del nazionalismo tedesco, in 2014-1914 L’eredità dei grandi imperi, «Limes» 5/2014.\nFrancesco Giubileo, Nemmeno Tsipras salverà la Grecia da se stessa, «Linkiesta» 26.01.2015.\nFabrizio Maronta, ‘Whatever he could’: la partita infinita fra Draghi e Merkel, in Moneta e impero, «Limes» 2/2015.\nPeter Spiegel, Kerin Hope, Frustrated officials want Greek premier to ditch Syriza far left, «Financial Times», 5.04.2015.\nNicola Capelluto, Grecia ultimo atto, «lotta comunista» a.LI, n.538, 06.2015.\nEugenio Occorsio, Cinquecento miliardi e cinque salvataggi in soli sei anni, «la Repubblica» 2.06.2015.\nJoseph E. Stiglitz, Europe Last act? «Project Syndacate» 5.06.2015; in italiano su «Democratici & Riformisti» 9.06.2015.\nSuzy Hansen, A Finance Minister Fit for a Greek Tragedy?, «New York Times» 20.04.2015; in italiano su «Internazionale» n.1105 a.22 5/11.06.2015.\nFinian Cunningham, Greece’s Downfall and Redemption, «Sputnik News», 29.06.2015.\nCarlo Bastasin, Se l’Europa rinasce dagli errori commessi, «Il Sole-24 Ore» 30.06.2015.\nStelios Kouloglou, Grèce, le coup d’Etat silencieux, «Le Monde Diplomatique» a.XXI, n.6, 06.2015.\nJames K. Galbraith, Only the No Can Save the Euro, «Prospect» 3.07.2015.\nSlavoj Žižek, This is a chance for Europe to awaken, «New statesman» 6.07.2015.\nSilvia Ronchey, Perché per Berlino il debito è colpa, «la Repubblica» 8.07.2015.\nMatteo Faini, Chi è il pollo? La strategia negoziale di Tsipras e la teoria dei giochi, «Limesonline» 9.07.2015.\nGreek crisis: MPs approve bailout measures, after clashes in Athens - as it happened, «The Guardian» 16.07.2015.\nHarry Lambert, Exclusive: Yanis Varoufakis opens up about his five month battle to save Greece, «New Statesman» 13.07.2015; in italiano su «Internazionale» n.1111 a.22, 17/23.07.2015.\nAlexis Papachelas, Il momento del realismo, «Ekathimerini»; in italiano su «Internazionale» n.1111 a.22, 17/23.07.2015.\nPetra Sorge, Sven Giegold: “Das ist staatliche Entmündigung, keine europäische Demokratie”, «Cicero» 13.07.2015.\nPhilip Oltermann, Jürgen Habermas’s verdict on the EU, «The Guardian» 16.07.2015; in italiano su «la Repubblica» 18.07.2015.\nDavid Revault d’Allonnes, Jean-Pierre Stroobants, Cécile Ducourtieux, La nuit où la zone euro a évité le Grexit, «Le Monde» 20.07.2015.\nSlavoj Žižek, The courage of hopeless, «New Statesman» 20.07.2015; in italiano su «Internazionale» n.1112 a.22, 24/30.07.2015.\nAlberto Leiss, Grazia (e debito), «il manifesto» 21.07.2015.\nPaolo Barnard, Yanis Varoufakis, la vergogna, il falsario, «Paolo Barnard» 21.07.2015.\nEtienne Balibar - Sandro Mazzadra - Frieder Otto Wolf, Syriza’s dilemma, and ours, «Open Democracy», 22.07.2015.\nKerin Hope - Tony Barber, Syriza’s covert plot during crisis talks to return to drachma, «Financial Times» 24.07.2015.\nEtat der Währungsunion: Schäuble ist offen für Eurosteuer, «Der Spiegel», 25.07.2015.\nFrancesco De Palo, Grecia, Varoufakis prepara il suo movimento: Alleanza Europea, «Il Fatto Quotidiano» 26.07.2015.\n•\nFotografia: Claudio Comandini, “Costruire accanto alle macerie” - Santorini, settembre 1993."
  },
  {
    "objectID": "posts/pages/2012-05-22-facebook-borsa-relazioni.html",
    "href": "posts/pages/2012-05-22-facebook-borsa-relazioni.html",
    "title": "Facebook, la borsa e le relazioni",
    "section": "",
    "text": "Relazioni e utenti. Borsa e social network. Contatti e amicizie. Differenza tra new economy e social business. Similiarità tra net economy e old economy. I primi tre giorni di contrattazioni. La Morgan Stanley gioca d’azzardo. Società cognitiva e inibizione di giudizio.\nSi dice che la forza di Facebook sia nelle relazioni. Al maggio 2012, i numeri parlano di 845 milioni di utenti e 100 miliardi di amicizie. Il social network ha debuttato venerdì 18 in borsa per un totale di 100 miliardi: i calcoli permettono di comprendere che ogni persona legata al suo utilizzo può essere assegnato il valore di 1 dollaro e 3 centesimi circa. La quotazione di 38 dollari per azione dovrebbe portare un investitore a pagare circa 110 dollari per ogni utente: è una cifra piuttosto elevata, considerando che fino ad oggi il social network ha ottenuto da ognuno di questi al massimo 4 dollari. Stando ai dati che testimoniano l’indubbia diffusione ed efficacia del libro delle facce, sembrerebbe che le relazioni non soltanto costituiscano parte cospicua del capitale sociale, ma siano diventate a tutti gli effetti una macchina per fare soldi, in misura direttamente proporzionale alla loro virtualizzazione.\nCosì come esistono amicizie e conoscenze, e ambedue possono “arricchirci” in modi differenti, ci sono anche “contatti” e  “amicizie”, da parte loro riferibili a differenti ordini simbolici e funzionali. La loro distinzione, attiva tanto a livello personale e concreto quanto nello spazio globale e virtuale della rete, può aiutare a comprendere la differenza tra la new economy e il social business. Facciamo così qualche ragionamento non soltanto economico.\nI “contatti”, sviluppati nell’esercizio di una professione, sono parte integrante di un rete di connessioni basata su competenze capaci di progettare e di mediare, permettono possibilità di intervento e favoriscono la formulazione di nuovi rapporti tra sapere ed economia. Invece le “amicizie”, su Internet spesso richieste e date tanto per fare, possono manifestare quell’omologazione che consente allo svuotamento tipico della comunicazione di mantenere il proprio legame con il capitale attraverso lo sfruttamento finanziario della superficialità, ormai elevata a valore supremo. Facendoci guidare dal senso di tali rapporti, possiamo capire come cambia e come non cambia la struttura economica del mondo globalizzato.\nI “contatti” possono essere visti come il tessuto connettivo della new economy, basata sull’impiego delle nuove tecnologie e su una visione del capitale in cui predominano le idee sulla produzione, i flussi di informazione sui beni materiali. La sua crisi, determinata dalla bolla speculativa del 2000, è stata dovuta soprattutto alle esagerazioni finanziarie delle banche d’affari della* old economy* che, come evidenziato anche dal filosofo Mario Perniola, ha così riaffermato il proprio predominio, inglobando e delegittimando le istanze del nascente capitale intellettuale. Dal canto loro, le “amicizie” compiacenti e prive di connotazioni caratterizzano in maniera marcata il social business, affermandosi in qualche modo quale criterio cardine della net economy, settore industriale della produzione di tecnologie digitali e di servizi dell’informazione, solidamente ancorata al capitalismo tradizionale.\nAlla vigilia dell’ingresso in borsa di Facebook, gli artefici dei fiaschi finanziari del 2000, Ernst Malmsten e Michael Birch, avevano apertamente avvisato dei rischi di bolla speculativa. Nei primi 30 secondi di contrattazioni ci sono stati 82 milioni di azioni scambiate, e nei primi 5 minuti gli scambi hanno toccato i 4,5 miliardi. In apertura, il titolo è schizzato ad un valore di 43 dollari, per poi chiudere in modo non troppo incoraggiante il suo venerdì di esordio a 38,23.\nLunedì, secondo giorno di scambi, la delusione. I titoli di Facebook registrano una perdita del 13%, scendendo a 33,12 dollari, molto al di sotto della quota fissata. L’amministratore delegato Mark Zuckerberg passa a 17 miliardi di dollari contro gli oltre 19 di venerdì, con una differenza di 2,2 miliardi.\nLa terza giornata inizia con una perdita del 9% che procede verso il 15%, si profila il rischio di sfondare la cifra iniziale del  30%, va in fumo un quarto del valore di capitalizzazione. Per fare i conti della serva, in tre giorni sono stati bruciati circa 25 miliardi di dollari, passando da un valore potenziale di 100 miliardi a quello di 75. Fermiamoci qui.\nIl mercato fa scontare gli effetti di una quotazione sopravvalutata, principalmente per il ridimensionamento delle proiezioni compiuto dalla banca d’affari Morgan Stanley che, con una caratteristica ambiguità relazionale, da una parte ha presentato la società come solida, dell’altra ne ha abbassato le stime. Conseguentemente, potrebbe essere calato anche quello che sembra essere il basso valore di borsa delle tantissime persone confinate nell’impero immateriale e diffusissimo creato da Zuckerberg. Insomma, le persone che stanno su Facebook valgono ora di meno.\nNon sappiamo se tale deprezzamento coinvolga anche Priscilla Chan, consorte di Zuckerberg, sposata in una cerimonia blindata il giorno successivo allo sbarco in borsa, dopo nove anni di relazione che hanno visto anche la nascita e l’infanzia della “creatura” di Mark. A Wall Street, quelli che hanno investito troppo in fretta sulla base delle eccessivamente ottimistiche previsioni dell’ipo (initial public offering), devono fare i conti con il proprio rammarico, in attesa di qualche risposta su queste azioni così volatili, che avverrà certamente per vie legali, com’è tipico dei rapporti andati a male.\nFacebook ti connette con le persone della tua vita e ti soddisfa come il sesso, fornisce una cornice alle tue esperienze e struttura la continuità della tua esistenza. Questo è quanto dice la promozione, e c’è chi ormai ci vive, chi ci passa il tempo in allegria, chi lo usa come una specie di telefono, scoprendo nuovi modi per relazionarsi e nuove difficoltà per uscire dal proprio bozzolo. Ed è poi anche una specie di registro, con cui cercare di fare soldi grazie alle facce degli altri.\nLa finanza continua a giocare d’azzardo, alla virtualizzazione dell’economia segue quella della socialità. La connessione globale sembra paradossalmente condurre tutti al dissolvimento definitivo. Nel frattempo, una legislazione sulla privacy è assente, il diritto d’autore si associa non alla tutela degli autori ma ai monopoli, e ad una “società cognitiva” ancora appena imbastita si tende a sostituire un mondo inibito da ogni giudizio, capace solo di reazioni semplificate del tipo “mi piace”.\nTuttavia, potrebbe pure essere che non piaccia poi così tanto.\nFotografia: Claudio Comandini, “Faceworld”- Graziana Morandi, maggio 2012."
  },
  {
    "objectID": "posts/pages/2016-06-10-gender-theories-riflessioni-a-margine.html",
    "href": "posts/pages/2016-06-10-gender-theories-riflessioni-a-margine.html",
    "title": "Gender theories. Riflessioni a margine",
    "section": "",
    "text": "Siamo convinti che le politiche identitarie applicate alle questioni di genere implichino in ogni caso un’emancipazione della persona e non possano invece in qualche modo essere anche funzionali al pensiero unico neoliberista? E non sussiste il rischio di appiattire le diversità proprio laddove si pretende di assimilarle ad un modello unisex? Esiste un dibattito effettivo su questi argomenti? Un contributo critico del saggista e docente Vito Sibilio (1973), collaboratore presso La Manif pour Tous, permette il confronto con opinioni attualmente per nulla conformiste, utili per orientarsi nella questione e farsi una propria idea.\nPer gender theories si intendono quelle teorie psicosessuologiche e antropologiche che distinguono nettamente tra sesso biologico e genere sessuale, intendendo tale distinzione di matrice prevalentemente, se non esclusivamente, socio-culturale e comportamentale. Il termine gender, che in inglese vuol dire genere, viene dunque usato in tale accezione come tecnicismo. Tali teorie hanno molteplici matrici.\nUna prima matrice è bioepistemologica. Nel 1955 John Mooney della Hopkins University, impegnato con Joan e John Hampson nella soluzione dei problemi legati agli stati intersessuali (come l’ermafroditismo, in cui vi è conflitto tra sesso cromosomico, gonadico e genitale), teorizzò per la prima volta la distinzione tra sesso biologico e genere sessuale, insegnando che il secondo può essere appreso dai bambini in base all’educazione. La presunta base biologica stava nel considerare in modo assoluto questo assunto: il sesso cromosomico dell’embrione è irrilevante, in quanto immettendo nella femmina cromosomica un flusso di androgeni il comportamento sessuale e la funzione ipofisaria si mascolinizzano. Ricevendoli, l’ipotalamo cambia comportamento, funzionando aciclicamente e producendo costantemente le gonadotropine mediante l’ipofisi. A parti inverse, un trattamento analogo implicherebbe una produzione ciclica.\nIl caso di Bruce Reimer fu da Mooney brutalmente trattato in base a questo principio ma si concluse con un fallimento e in modo drammatico. Il bambino, casualmente evirato durante una mal compiuta circoncisione, fu  femminilizzato da Mooney con gli ormoni e la costruzione di una vagina, piuttosto che di un nuovo pene. Gli venne così nascosta la sua identità originaria e lo si rinominò Brenda. Tuttavia, da adolescente si ribellò, e in età adulta ritornò ad essere uomo, sottoponendosi ad un nuovo intervento chirurgico e assumendo il nome di David. Come uomo, volle sposarsi e avere figli: lui che, cresciuto credendosi una bambina, per anni aveva pensato di essere una donna omosessuale. Infine, anche a causa dei traumi infittigli dal suo mefistofelico pigmalione, concluse nel 2004 la sua vita con il suicidio. Questo insuccesso rappresenta** **il classico elemento falsificante di popperiana memoria, attestando che la teoria di Mooney è smentita e quindi non è una posizione scientifica tenerla ancora per buona.\nUna seconda matrice delle gender theories si desume dalla psicanalisi freudiana letta alla luce del marxismo sessantottino, secondo la quale il sesso è potenza sovversiva da utilizzare per modificare l’ordine sociale (tesi sostenute con le debite diversificazioni da Reich e Marcuse).\nUna terza matrice strutturalista critica la precedente per distruggere l’idea stessa di identità sessuale. Michel Foucault considerava la sessualità non quale dato primario e invariabile, ma come costruzione scaturita dalla confluenza di potere e sapere, volta ad assoggettare gli uomini asserviti ai quali si attribuirebbero ruoli da essi non scelti e tuttavia reputati naturali.** **L’idea stessa di soggetto era considerata strumento di dominio. La liberazione esigerebbe esperienze erotiche in grado di depersonalizzare il piacere e scorporarlo rispetto al corpo sessuato.\nUna quarta matrice** ha impronta marxista e deriva dal **femminismo radicale. La dicotomia uomo_-_donna sarebbe un fatto meramente culturale, rendendo così necessario adottare un paradigma uniformante o egualitario per impostare i rapporti tra i sessi. Lo sostenevano diverse profetesse di una nuova, inquietante umanità. La prima è stata Simone de Beauvoir. Poi, Rosemarie Putnam Tong ha equiparato la lotta di classe a quella dei sessi. Indi, Shulamit Firestone ha proposto il pansessualismo al posto di eterosessualità e omosessualità, nonché l’abolizione dei tabù della pedofilia e dell’incesto, che secondo lei sarebbero stati creati dalla famiglia, da abolire a sua volta.** **Ancora, Judith  Butler ha riletto Hegel - affermando che la donna doveva smettere di essere tale per non essere schiava dell’uomo, così che anche questo cessasse di essere tale - e l’interpretazione classista della famiglia di Engels.\nCostei ha proposto la fecondazione assistita e le libere unioni al posto di famiglia, monogamia, fedeltà e maternità. Inoltre, Anne Fausto-Sterling, per dare una collocazione di genere ai fenomeni intersessuali, ha proposto non di considerarli eccezioni ma categorie vere e proprie, per cui ha enumerato cinque presunti generi sessuali. In aggiunta, Marta Llama ha sostenuto che gli pseudo-generi possono essere molti di più. Infine, Kate Bornstein ha teorizzato la fluidità di genere senza alcun limite. Il risultato è la diffusa credenza, quasi religiosa e per nulla scientifica, in nove generi: eterosessuale, omosessuale maschile, omosessuale femminile, bisessuale, transessuale (trasversale al sesso), transgender (trasversale al ruolo di genere), queer (mutevole), questioning (che si interroga su se stesso), intersessuale (con caratteri sessuali non esclusivamente maschili o femminili).\nTuttavia,** **l’ermafroditismo e gli stati intersessuali sono rari e non categorizzanti, di matrice morfologica e non genetica. Molte costruzioni di Llama e Fausto Sterling sono immaginarie. L’idea di Judith Butler, per la quale il reale verrebbe cambiato e rivisto dall’oscillazione categoriale costitutiva del genere a cui apparterrebbe l’intersessuale, è senz’altro suggestiva, ma viziata di un certo idealismo, che riassorbe il dato biologico nell’atto di autoconoscenza del soggetto, senza nemmeno peritarsi di verificare se tale autocoscienza – che diventa anche autopoiesi – sia corretto oppure frutto di una distonia tra psiche e corpo, e, qualora lo fosse, se la psiche sia realmente superiore al corpo nel processo di autoformazione e non siano piuttosto entrambi interdipendenti. La fluidità di genere è inoltre smentita dal paradigma dell’evoluzione e si basa sull’identificazione tra identità sessuale e orientamento sessuale, che invece sono diversi in quanto l’uno è genetico e l’altro no, essendo variabile da soggetto a soggetto.\nIl risultato è che la teoria dei nove generi è assente dalla letteratura medica di prestigio (tipo PubMed, del National Healt Institute degli USA). In quanto alle sofisticate teorie di Foucault, esse denaturalizzarono e politicizzarono la sessualità, estendono all’infinito il dibattito politico sulla questione, desessualizzarono il piacere e scardinarono la fissità dei ruoli sessuali.\n•\nLa politicizzazione di questa faccenda la rese incandescente e di scottante attualità, trasformando un quadro teorico di carattere critico in una nuova ideologia dallo spiccato carattere normativo. Le gender theories furono infatti ben accolte dagli attivisti gay. Progressivamente diventarono il riferimento dell’azione politica negli organismi internazionali che non sono eletti dal popolo e sono quindi condizionabili dai gruppi di potere e capaci a condizionare a loro volta l’opinione pubblica, vere casematte, dunque, del potere da conquistare gramscianamente.\nLa politicizzazione avvenne per tappe. Nel 1969 il Gay Liberation Front negli USA affermò di voler fare la rivoluzione culturale per una completa liberazione sessuale degli omosessuali e di altre categorie umane basate su specifiche attrazioni erotiche. Il progetto corrispose, con una coincidenza inquietante e illuminante, ad un altro elaborato nello stesso anno dall’International Planned Parenthood Federation, per il Population Council  e per l’OMS, atto a ridurre la fertilità umana mediante lo scoraggiamento delle nozze, la denigrazione della famiglia e l’aumento percentuale dell’omosessualità. Il tutto per non dilapidare risorse alimentari e contenere la demografia.\nNel 1973, in seguito a referendum interno, l’American Psychiatric Association decise di cancellare l’omosessualità dal Diagnostic and Statistical Manual, ossia dalla Bibbia dei disordini mentali. Era stata declassata già nel 1968 (da sociopatia a disturbo della personalità) e nel 1987 fu eliminata dai disturbi anche nella sua forma non voluta o egodistonica. Molti psichiatri presenti alla riunione del 1987 dichiararono che essa svolse i suoi lavori in modo irregolare e sotto minaccia (per esempio Bayer, Socarides, Dannemeyer, studiosi di grande prestigio).\nDa questo momento in poi non fu più possibile fare terapia agli omosessuali che non volevano essere più tali, pur non negando all’eterosessuale di passare all’omosessualità: anzi, di solito lo si accompagna con plausi come se fosse, in modo* assoluto e incontrovertibile,* una scelta di progresso. Come corollario, è accaduto che le interpretazioni psicanalitiche classiche dell’omosessualità (Freud, Adler, Stekel, Arndt, Hatterer, Aardweg, Mchugh, Socarides) sono oggi ufficialmente ignorate, sebbene non siano state in nessun modo né falsificate né smentite.\nNel 1989 Marshall Kirk e Hunter Madsen, in After the Ball. America will conquer it fear and hatred of Gays in the 90’s, pubblicato a New York per la Penguin, delinearono una strategia di successo perché: A) la gente accettasse la cultura gay; B) le unioni gay fossero un diritto; C) l’opposizione venisse zittita; D) i movimenti gay conquistassero il potere. I mezzi indicati furono: I - Desensitize, ossia desensibilizzare, parlando continuamente di omosessualità fino all’assuefazione; II - Jam, ossia mettere a tacere i dissenzienti presentando sempre i gay come vittime e mai come violenti; III - Convert, ossia rendere la gente favorevole ai gay e ostile ai dissidenti, mediante immagini che distraggano o convertano emotivamente “il bigotto”, evitando il coinvolgimento del piano razionale. Lo scopo era la normalizzazione dell’omosessualità mediante le nozze, intese come obiettivo simbolico che preluda alla distruzione della famiglia. Non si può non rilevare come questi obiettivi oggi siano in parte raggiunti e che i mezzi vengano usati massicciamente.\nNel 1995 la Conferenza sulla Donna di Pechino invitò gli Stati a diffondere l’agenda di genere in ogni programma politico e in ogni istituzione pubblica e privata. Per tale prospettiva si dovrebbe distinguere il naturale dal sociale nel campo del sesso e rinegoziarne i confini. Dale O’Leary denunziò coraggiosamente le conseguenze: imposizione a tutti i popoli di questa prospettiva senza dibattito alcuno; avversione alle parole padre madre marito moglie, alla famiglia e al matrimonio; silenzio sulle donne madri.\nIl summenzionato progetto di Foucault, che per coerenza non aderì a nessuna battaglia identitaria, compresa quella gay, fu trasformato in programma politico nel Manifesto per l’uguaglianza dei diritti, la Magna charta dell’omosessualismo – ossia dell’omosessualità così ideologizzata e politicizzata – redatta da Didier Eribon e Daniel Borrillo (2004) e firmata, tra gli altri, da Jacques Derrida. Esso affermò che violenza fisica e opposizione politica alle unioni civili sono la stessa cosa, che l’omosessualismo è un approdo inevitabile della democrazia e che le prerogative della famiglia vanno estese alla coppia omosessuale (cfr. Le marriage gay. Les enjeux d’une revendication, di Thibaud Collin, 2005).\nLa Risoluzione UE del 18.1.06., per combattere la discriminazione degli omosessuali introdusse il termine omofobia, criminalizzando le opinioni, acquisendo la nozione di identità di genere e il riconoscimento delle famiglie omosessuali, invitando a censurare i discorsi “di odio” (definizione generica e degna della* neolingua* orwelliana) e a condurre campagne educative e mediatiche, nonché a percorrere, come deterrenti per i dissidenti, le vie amministrativa, legislativa e giudiziaria.\nCon l’Enunciazione dei Principi di Jogjakarta in Indonesia nel 2007,  ventisette pseudo-saggi dettarono norme giuridiche obbligatorie internazionali: per combattere la discriminazione, l’identità proteiforme di genere fu affermata come diritto umano, assieme alla famiglia gay e alla procreazione assistita per gli omosessuali. I Principi adottarono esplicitamente la definizione di sesso, identità di genere e orientamento sessuale imposti dalle gender theories.\nCon gli Standard per l’educazione sessuale dell’OMS in Europa del 2010, diciannove esperti molto politicamente corretti riunitisi a Colonia stabilirono alcune discutibili equiparazioni per una sessualità responsabile e sana. A tale concetto furono infatti collegati surretiziamente l’approccio olistico al sesso, l’uguaglianza di genere e l’autodeterminazione; vi si escluse l’identità corporea; accanto all’omosessualità venne accettato qualunque orientamento sessuale, la masturbazione infantile precoce e la stimolazione erotica dagli 0 ai 4 anni e l’informativa su contraccezione e aborto fin da 6 anni. Di tutte queste pratiche, comprese quelle masturbatorie, è stato dato mandato all’insegnante di istruire e supervisionare gli studenti. Il testo di fatto aprì alla pedofilia, perché se il bambino manifestasse oggi interesse per l’adulto che lo educa secondo tali parametri, questi non potrebbe trovarci più nulla di male.\nLa Raccomandazione del Comitato dei Ministri del Consiglio di Europa, CM/Rec (2010)5, combattè surretiziamente la discriminazione di genere e di orientamento sessuale, proponendo l’omomatrimonio, la reversibilità pensionistica tra omosessuali, ma anche l’adozione e la fi.vet. Dichiarò senza giustificazione che nessuna differenza di trattamento può essere accettata tra eterosessuali e altri esponenti di presunti generi ed equiparò ad essa qualsiasi censura morale, religiosa e culturale nei confronti degli omosessuali, considerata discorso di odio da reprimere mediante una apposita legislazione. Con una mossa dalla  conseguenze ampie quanto incontrollabili, i diritti umani furono applicati non alla persona, ma all’orientamento sessuale.\nIn Italia le Strategie nazionali per la prevenzione e il contrasto delle discriminazioni basate sull’orientamento sessuale e sull’identità di genere (2014) del Dipartimento delle Pari Opportunità, sulla scia della Raccomandazione di cui sopra, prevedettero, tra le altre cose: l’empowerment degli LGBT nelle scuole, la creazione di network LGBT nelle aziende, la nascita di un dirigente mentore degli LGBT in ognuna di esse, benefit specifici per le aziende che realizzano tali programmi e per gli LGBT. Asserì che il bullismo contro gli omosessuali viene da qualunque cultura che rigetti l’omosessualità moralmente, definita spregiativamente eterosessista e omofoba, e di cui si chiese l’estirpazione educativa. Adottò la classificazione per generi e non per sessi. Il documento è stato redatto con la consulenza di soli esperti del mondo degli LGBT militanti, e non è mai stato discusso in Parlamento.\nIl Position Statement dell’UNICEF, nel novembre 2014, per tutelare i bambini figli di omosessuali, parlò surrettiziamente di bambini con orientamenti sessuali da tutelare (cosa biologicamente insensata) e riconobbe come dato acquisito l’identità di genere, rigettando quella sessuale, basata sul sesso gonadico.\nIl risultato di questa politicizzazione è stato senz’altro un’opportuna depenalizzazione dell’omosessualità ma ha comportato anche un’impostazione scorretta del tema del disagio sociale degli omosessuali. Attribuendolo solo all’ambiente ostile, ha dimenticato l’indagine su fattori personali. In realtà, diversi sondaggi sui disturbi psichiatrici (Sanford 2001), sui suicidi (Mathy 2009; Frisch-Simonsen 2013) e su altri problemi comparati tra omosessuali ed eterosessuali, che dovevano essere risolti negli ambienti gay friendly come i Paesi Scandinavi, hanno mostrato che essi non soltanto continuano ad esistere, ma che vedono drammaticamente gli omosessuali quali loro protagonisti assoluti. La dimensione umana del problema è stata completamente dimenticata.\n•\nPer quanto misconosciute, vengono così alla luce le aporie del sistema, che ogni discussione onesta dovrebbe prendere nella dovuta considerazione:\n\nLe gender theories vengono usate per distruggere ogni identità sessuale: _tuttavia,** **si tende _contraddittoriamente ad affermare che l’omosessualità sia una condizione stabile, normale e naturale.\nIl disagio del singolo, anche laddove è vissuto in tutta la sua drammaticità, viene negato, perché egli deve per forza essere felice in questa nuova immagine ideale dell’omosessualità.\nL’omosessuale che non si riconosce in questa paradossale identità-non-identitaria è considerato un dissidente politico e viene emarginato.\nLe problematiche non politiche dell’omosessualità sono passate sotto silenzio.\nIl dibattito sull’argomento avviene sotto la minaccia della legge, quando questa sposa la visione politicizzata del problema. Avviene peraltro a porte chiuse tra burocrati ed esperti legati a una visione specifica del problema, quella appunto ideologica segnata dalle gender theories e dall’omosessualismo militante.\nTale visione, _affondando le proprie radici in una visione _totalizzante di derivazione marxista, risulta incompatibile con i principi dell’epistemologia popperiana e di una democrazia liberale tipica delle “società aperte”.\n\nLa politicizzazione dunque avvelena oggi tutta la questione. Problemi chiave del mondo gay, come la maggiore instabilità affettiva (McWhirter e Mattison, ricercatori gay, 1984; Xiridou, Amsterdam 2003), la maggiore incidenza di disordini mentali (Welch 2000, Sandfort 2001), delle malattie veneree (Frisch e Simonsen cit.), del suicidio e della violenza (Cameron 1996), della promiscuità e dei rapporti con minori in genere (Gandolfini 2014), sono completamente rimossi dalla coscienza collettiva, con grave danno per quegli stessi omosessuali che vogliono avere aiuto.\nNe derivano così alcune male practices:\n\nL’asilo Egalia in Svezia per i bambini neutri, che non hanno nomi né maschili né femminili né analoghe vesti, in attesa che scelgano il loro sesso da adulti.\nL’iniezione di ormoni inibitori della crescita nella Clinica Tavistock and Portman in Inghilterra** per i preadolescenti con identità incerta in modo da **dare loro tempo di scegliere il proprio genere.\nCasi come quello, avvenuto in Germania, della galera per i coniugi Martens, la cui figlia si era rifiutata di partecipare ai corsi di educazione sessuali basati sull’identità di genere fatti alle elementari, nella città di Eslohe.\nIn Italia, il Gioco del Rispetto in cui spesso i bambini maschi sono costretti a vestirsi da femmina per capire la condizione femminile, ma non il contrario. I Manuali dell’UNAR per la primaria, la secondaria inferiore e la secondaria superiore, basate sulle teorie di Mooney. In genere diffusione di film, libri, volantini che, o in modo scabroso oppure precoce introducono nelle scuole il tema del sesso omosessuale.\nDiffusione di bambole sessuate e di sex box (scatole con oggetti di piacere) per i bambini e i ragazzi, per instradarli al sesso, sulla scorta dello Standard OMS 2010.\nInterventi delle amministrazioni locali in temi di rilevanza costituzionale, come il documento Roma Capitale dei Diritti. Il Piano LGBT Roma 2014-2016, in cui il Comune statuisce di suo che l’identità di genere è un diritto umano, con quanto ne consegue.\n\nNe deriva una domanda di forte attualità, per quanto rimossa, che deve doverosamente essere posta al nostro dibattito politico: sono un diritto le unioni civili omosessuali, oppure rappresentano soltanto una figura giuridica discutibile? Come valutare l’idea delle adozioni omogenitoriali?\nIn Italia non abbiamo conosciuto l’apartheid, abbiamo una Costituzione che parla di diritti naturali e non civili e non abbiamo una tradizione di intolleranza sessuale. Inoltre il nostro Paese ha già dispositivi legislativi atti a difendere i diritti personali anche degli omosessuali: per esempio la l. 91/99 sull’assistenza sanitaria al compagno senza indicazione di sesso, o la l. 392/78 modificata dalla sentenza della Corte Cost. 404/88, sul diritto di subentrare in locazione alla morte del compagno titolare del contratto. Ancora, il testamento olografo per la successione, o l’acquisto comune della casa se si vuole essere comproprietari o in alternativa la donazione della propria quota. Peraltro l’istituto matrimoniale in Italia è talmente in crisi anche giuridicamente che una volta esteso agli omosessuali è certo che essi, per non essere gravati dal diritto di famiglia specie in caso di separazione e divorzio, non adiranno alle nozze. Già oggi i registri comunali delle unioni civili sono disertati: in vent’anni solo cinquecento coppie si sono iscritte. Eppure il Governo Renzi e la sua maggioranza di larghe intese ristrette ha imposto la Legge Cirinnà che introduce nel nostro ordinamento questa figura giuridica, peraltro mediante l’uso della fiducia, che ha strozzato il dibattito in qualunque senso.\nLe unioni possono essere solo civili. Esse esistono in quanto garanzia del rapporto di coppia. Ma il rapporto di coppia naturale, concepita quale necessaria articolazione della specie umana, composta di maschio e femmina interfecondi, è soltanto tra un uomo e una donna. In questo senso, le altre unioni non sono naturali, e per quanto riguarda la storia non sono mai esistite in passato nelle forme con cui oggi vengono imposte; invece, la relazione uomo donna è sempre esistita, anche se continuamente sottoposta a modifiche. _Pertanto, qualunque _equiparazione delle relazioni omoaffettive alla coppia maschio femmina non solo è irragionevole, ma è mistificante e pericolosa, dando diritti e prerogative a chi non può esercitarli al medesimo titolo della famiglia naturale. I diritti di questa non sono un bene da espropriare, ma delle caratteristiche che questa soltanto ha, in quanto altre società umane non sono capaci di svolgere quelle funzioni da essa svolte.\nNon esiste una distinzione reale tra matrimonio e unione civile, come non esiste un surrogato di diritti e di doveri in formule tipo PACS o DICO. Queste preparano quelle perché partono tutte dal presupposto che la coppia omosessuale sia una formazione sociale in tutto o in parte simile al matrimonio, per cui o si modifica la definizione di questo – che quindi viene snaturato – o si deve porre un argine a tale equiparazione impropria_: _la quale, ovunque ** **abbia conosciuto inizi anche con modi moderati e parziali, ha portato alle nozze.\nPer quanto poi concerne il tema rovente della omogenitorialità, la posizione che appare più sensata è che nel processo di crescita ed educazione del bambino sia indispensabile la presenza di due genitori di sesso diverso. Essere allevati da uno solo è già difficile. Introdurne due dello stesso sesso diventa chiaramente un attentato a quello sviluppo che la psicologia dell’educazione concordemente ha descritto. Fosse anche solo un rischio e non una certezza, nessuno dovrebbe giocarsi il futuro delle nuove generazioni.\nIl dato emerge già da svariati sondaggi. Quello di Donald Paul Sullins 2014, basato sul National Health Interview Survey, ha mostrato che su 207.007 figli di cui 512 vivevano con genitori omosessuali, tutti i problemi aumentano per la pur minore percentuale dei secondi: emotivi (300%), attenzione e iperattività (240%), apprendimento (270%), problemi psichici (270%).  Altri sondaggi, dell’Early Child Longitudinal Study 2012, dell’US Census 2010, del Canadian Census 2013, confermano questi dati. E se la messe di studi che invece supporta l’omogenitorialità è senz’altro imponente, su di essa gravano alcuni sospetti, costituiti dal fatto che sono scritti sempre dagli stessi autori - che agiscono sotto l’egida di istituzioni spesso ideologicamente schierate - e che in ogni caso non danno ragione di quei dati che vengono pazientemente raccolti da altre ricerche e che mettono palesemente in crisi il paradigma dominante da loro supportato.\nLa generazione in una coppia omosessuale è impossibile. Se questo è già motivo sufficiente per comprendere che non può esistere una famiglia omosessuale,** **per arginare il veto della natura si pensa alle maternità surrogate, alla fecondazione eterologa e ad altre pratiche che implicano la mercificazione del bambino: la morte di embrioni umani, la vendita dei figli da parte dei genitori biologici, la scissione surrettizia delle fasi della maternità e paternità. Tutte cose che_, _introducendo un diritto ad avere figli piuttosto dubbio sul piano giuridico, negano i diritti e i doveri naturali dei genitori verso i figli e i diritti dei figli stessi.\nL’adozione da parte degli omosessuali in quanto tali – non quali persone singole, che** possono essere degnissime e migliori di tanti etero **- è già contestabile in base a quanto detto. Tuttavia, invece di prendere atto di questo, in Italia si è parlato di stepchild adoption, ossia di una adozione da parte del compagno omosessuale del figlio naturale dell’altro, che non solo apre le porte alla fivet e alla maternità surrogata, ma crea un’ingiustizia che può essere sanata solo estendendo a tutti lo ius adoptionis. In definitiva, si è trattato di un mezzo vile delle forze politiche che sostengono la legge Cirinnà, che mentre scrivo è in dirittura di arrivo alla Camera dei Deputati a marce forzate.  Emendato il testo da questo trucco, lo si è spalancato alla libera valutazione dei magistrati caso per caso, trascurando il dato costituzionale della genitorialità maschile e femminile insieme.\nIl problema più grave è quindi che il dibattito si svolge sulla base di diritti del tutto presunti, che vengono predicati non rispetto a persone in quanto tali, ma con considerazione esclusiva dei loro orientamenti sessuali, e dei loro generi a loro volta presunti. Tale predicazione è chiaramente molto discutibile e senz’altro forzata, oltre che contraddittoria, perché l’identità di genere è fluida stando alle gender theories, e quindi non dovrebbe nemmeno essere contemplato un soggetto giuridico che è tale in quanto omosessuale, in quanto potrebbe cambiare genere quando vorrebbe rendendo così la stessa forzatura giuridica nella quale tanto si impegna sterile e vana. Tali diritti sono quindi del tutto congetturali, e non sono neppure umani: se lo fossero, apparterrebbero a tutti in quanto uomini, e inerirebbero ogni singolo. Sono rivendicati da alcuni in esclusiva virtù di un orientamento personale e poi, per far apparire i diritti delle coppie omosessuali similari a quelli della coppia eterosessuali, si stravolge il senso di questi ultimi.\nContro ogni retorica del “diverso”, ne potrebbe conseguire una società fortemente omologata. Un mondo in cui l’essere come differenza di Jacques Derrida, invocato come paradigma ontologico che giustifichi la distruzione del duopolio di genere maschio-femmina, si capovolga in una sorta di “comunismo” dell’identità di genere, in cui tutti possono accidentalmente essere qualunque cosa, purché ciò si predichi di una indistinta umanità priva di funzioni specifiche di tipo biologico e culturale. In questo mondo, a chi tentasse la glasnost e la perestrojka della rivendicazione di ruoli biologici, dovrebbe spettare una sorta di gulag intellettuale, una lapidazione morale dettata da un conformismo tanto bigotto quanto lo era quello che, solo qualche decade orsono, negava qualsiasi consistenza ontologica, anche meramente accidentale, all’omosessualità.\nA sostenere queste tesi sono il diritto naturale e il contrattualismo classico. Tuttavia, la scuola giuridica contrattualistica è stata colonizzata da una impostazione ideologica scaturita dalle radici menzionate in precedenza e pretende di imporsi come unica scuola di pensiero.\nChi scrive, formatosi nel  solco del personalismo filosofico e quindi da tempo sensibilizzato a difendere i diritti della persona contro ogni tipo di ghettizzazione basata sul pregiudizio, non può fare a meno di estendere tale lotta anche contro i nuovi conformismi. Così, laddove la questione delle gender theories investe quella delle nostre libertà fondamentali, essa sembra diventare funzionale a scopi politici molto diversi dalla lotta alla discriminazione e da prassi di tipo emancipatorio: si impongono così altre considerazioni, ancora tutti da svolgere, e che il presente scritto spera di suscitare, prima nelle menti e dopo nelle coscienze di chi legge.\n•\nFotografia: “L’avvenente presentatrice Vulvia”, 2001."
  },
  {
    "objectID": "posts/pages/2012-11-03-spazi-vuoti.html",
    "href": "posts/pages/2012-11-03-spazi-vuoti.html",
    "title": "Spazi vuoti",
    "section": "",
    "text": "Lo spazio vuoto della storia e una santa mai esistita. La Turchia vista da Hagia Sofia. Ricorrenze del simbolo della mezzaluna tra l’Islam e Genzano di Roma. I nomi della dea. Principessa Bibesco e Flaubert: il tempio dell’idea, la capitale del mondo. Frazer e Lord Byron: il bosco del sacerdote assassino, i pellegrinaggi di un giovane poeta. I vuoti del presente tra il Bosforo e i Castelli. Derrida e Montale: effetti di spettralità e fantasmi che salvano. Pagels: vuoto fisico e indeterminazione della materia. Prospettive metropolitane.\nResta della nostra storia un puro spazio vuoto. Questo vuoto, a differenza di quanto possano aver considerato gli antichi e i moderni, non nega e non afferma il movimento, il pensiero o la compiutezza, e si impone alla nostra considerazione anche in base all’esperienza di un presente che oscilla continuamente tra potenzialità generativa di forme e perdita irreparabile di ogni eredità. A Istanbul, questo vuoto ci sorprende tra la loggia del muezzin e il luogo di incoronazione dei basileus, all’interno di Hagia Sofia, nome di una santa mai esistita. Edificio dalle proporzioni improbabili ma solide, è originariamente un tempio pagano dedicato alla Sapienza, che nel cristianesimo si configura quale aspetto della divinità.\nConsacrato come chiesa da Costantino nel quadro della riorganizzazione della nuova capitale imperiale nel 360, nel 404 è incendiato dai partigiani di Giovanni Crisostomo, patriarca della città. Riedificato da Teodosio II nel 415, nel 532 è un’altra volta dato alle fiamme durante la rivolta di Nika, che minaccia di travolgere Giustiniano accusato di eccessive spese militari. Di nuovo eretto nel 537 con il proposito di essere più splendido del Tempio di Salomone di Gerusalemme, rappresenta il più grande edificio sacro della cristianità, per lasciare dopo alla presa ottomana il primato a Santa Maria Maggiore di Roma.\nA detta delle leggende, nel 1453 vi entra a cavallo e interrompe una messa che attende ancora di essere ripresa Maometto II, che conquista la città all’Islam accrescendone di fatto lo ricchezza. Da moschea, nel 1934 l’edificio diventa museo, per opera di Mustafa Kemal, padre laico della Turchia moderna, «turco come gli antenati» (Atatürk), che inoltre trasferisce la capitale ad Ankara. Segnato dalle fiamme, dalle spade e dal sangue, ancora oggi l’edificio porta il santo nome della divina sapienza.\nUno spazio vuoto si apre dalla mezzaluna e partorisce una stella nella bandiera turca e nel simbolo dell’Islam. Una mezzaluna, diversamente orientata e poggiata su una colonna, caratterizza anche lo stemma di Genzano, cittadina dei Castelli Romani. La località non ha storicamente intrattenuto rapporti di nessun tipo con l’Islam. Infatti, non è stata toccata dalle incursioni saracene, che nel IX sec. coinvolsero Ostia, le chiese di S. Paolo e S. Pietro a Roma, creando insediamenti in alcune zone della Valle dall’Aniene, tra cui Saracinesco. Inoltre, non ha nessuna pertinenza con la battaglia contro gli Ottomani svoltasi a Lepanto nel 1571, nella quale si distinse Marcantonio Colonna II, signore di Marino, che peraltro cedette il castello di Genzano qualche anno prima di guidare la celebre spedizione navale.\nLa somiglianza simbolica suggerisce che l’estrema lontananza possa accogliere una continuità sotterranea. In qualche modo, un aspetto nascosto dell’Islam si rivela nei riflessi del lago di Nemi, uno dei luoghi storici della latinità, sul cui ciglio meridionale sorge la cittadina. Infatti, in ambedue i casi c’ della un riflesso della mezzaluna sacra alla dea conosciuta presso i latini come Diana e presso i Greci come Ecate, della quale un’altra forma è Artemide, alla quale erano sacri il fuoco, la caccia e i nascituri. Ecate, legata ai cani e ai culti lunari, precede le religioni indoeropee. È una divinità androgina e psicopompa che viaggia tra il maschile e il femminile, tra la vita, la morte e gli dei. Non è una, non è due: è tre.\nEcate era stata la prima protettrice dell’antica Bizantyon, fondata su suggerimento dell’oracolo di Delfi nell’immenso porto naturale che fronteggiava la «città dei ciechi», Calcedonia, Kadiköy, in seguito occupata da Turchi già in epoca bizantina, ora nella parte asiatica del sistema metropolitano stanbulino. Alcuni coloni provenienti da Argo introdussero nella città il culto di Hera, moglie di Zeus, protettrice della fedeltà coniugale e nemica del genere umano. Diverse figure si intersecano nei culti della città e nella definizione delle divinità femminili.\nPer la principessa Marthe Lucile Bibesco (Gli otto paradisi, 1908) la grandiosità di Sofia è capace di annientare una persona così come può farlo il cielo. «Prodigiosa basilica non dedicata al culto» e «santuario del Dio assente», lontana dal Cristianesimo quanto dall’Islam, rappresenta l’«enorme tempio dell’idea». La scrittrice e storica rammenta inoltre alcune vicende, che fanno comprendere come l’influenza occulta di Ecate mai abbandonò la città. Infatti, le streghe la celebravano segretamente nella notte di San Giorgio, mentre l’imperatrice Teodora, reputata la cristianissima consorte di Giustiniano, la implorava affinché non perdesse i suoi poteri di seduzione. I Turchi vittoriosi, in spregio della croce, recuperarono il simbolo della mezzaluna, che fu identificata con l’Islam.\nL’impero islamico a sua volta si riconobbe nella conquista di Costantinopoli, detta già dai Bizantini Is tin polin, la città. Metropoli antica, genera e travolge due imperi, per sopravvivergli. Fourier annota che fosse destinata ad essere capitale del mondo, e sulla sua scorta Gustave Flaubert (Correspondaces, 1858) ammirandola e sentendosi schiacciato dalla sua folla e immensità, testimonia che «come _umanità è davvero enorme», con palazzi che sembrano le navi di «una flotta immobile»_ e cimiteri che sono_ «foreste in mezzo all’abitato»._\nS_ulle sponde del lago di Nemi, detto _Speculum Dianae, risplendeva nel riflesso della luna la lama di un coltello, brandito da uno schiavo fuggitivo. In remote notti d’estate, esattamente il 13 agosto, nel santuario di Diana costui aveva colto un ramo d’oro da un albero sacro i cui rami nessuno poteva spezzare. Uccidendo il proprio predecessore sarebbe stano nominato Re del Bosco. Frazer (Il Ramo d’Oro, 1890-1922) nel fornire gli elementi di questa antropologia si ispira ad un quadro di Turner, ricordando che dobbiamo ad Oreste l’introduzione del culto di Diana e della figura del Rex Nemorensis. Caracalla, perfezionando l’influenza egiziana su Roma, associò il lago al culto di Iside, collocandovi due navi, affondate dai senatori dopo la sua morte; i resti delle imbarcazioni dopo sporadici tentativi, furono recuperati sotto il fascismo per essere quindi definitivamente devastati da un incendio, forse provocato da nazisti o da sciacalli.\nNei girovagare giovanili dell’Aroldo (1809-1818), Lord Byron canta tanto lo «specchio ovale del vitreo lago», quanto le «onde scintillanti» del Bosforo spazzate da «una brezza fugace», e anche nel suo epistolario ricorrono riferimenti alle «meraviglie» delle due località. Ne Il Giaurro (1812-1813), «racconto turco» ispirato dall’esecuzione sommaria di un’adultera alla quale aveva assistito ad Atene, una forma frammentaria e modulare permette ampie trasgressioni rispetto all’unità cronologica e a quella della voce narrante, e attraverso un linguaggio zeppo di arcaismi denuncia tanto le inadeguatezze musulmane quanto di quelle cristiane.\nNel vuoto del presente le memorie antiche restano sospese. Genzano è conosciuta per produrre pane casareccio, nel bosco di Nemi si coltivano le fragole: come dice la canzone Nannì, «li Castelli so’ così». Ma a parte il godere di un’ottima gastronomia, da quelle parti non sembra esserci molto da fare: forse, la storia è per davvero conclusa, oppure semplicemente non siamo in grado di muoverla. Le acque del lago, già ridotte per i lavori connessi al recupero delle navi, si ritirano ormai progressive e inesorabili, fornendo così emblema anche allo svuotamento delle possibilità.\nImmagini arcaiche si sovrappongono a quelle contemporanee anche nel sistema gemello costituito dalla cerchia dei paesi dei Castelli Romani e Prenestini e dal Grande raccordo anulare che circonda la capitale, nel quale si può intravedere la proiezione topografica dei divini Dioscuri così come la filigrana di una metropoli impossibile. Tuttavia, esclusivamente un abusivismo sfrenato ha saldato i paesi alla città, nessuno si è preoccupato di realizzare servizi e infrastrutture: la condanna al provincialismo sancita dalla politica è stata implacabile.\nI vuoti urbanistici tendono perlopiù ad essere colmati da una logica irriguardosa. La vertiginosa crescita economica subita da Istanbul dal 2002 ha enormemente incrementato tanto il livello di vita quanto quello degli investimenti. Sulukule, nel distretto di Fatih, quartiere dalle piccole e colorate case in legno, abitato dai Rom dei Balcani dai tempi di Solimano il Magnifico, è stato travolto dalle ruspe nel 2009. Poco dopo, dall’altra parte del Bosforo, a Beyoglu e quindi tra Taqsim e Pera, sono stati abbattuti i palazzi ottomani in pessimo stato e dalla fama ancor peggiore di Tarlatasi, abitato da Curdi, vicino alla centrale strada Ìstiklâl Caddesi. Il posto di questi quartieri popolari demoliti deve essere preso da abitazioni di lusso: un modo piuttosto in linea con le peggiori tendenze occidentali di celebrare la nomina a Città europea della cultura. Il presente continua a disattendere le proprie esigenze.\nIn tutta la metropoli globale, fuori dal Bosforo e dai Castelli, il presente sfugge a se stesso.  Possiamo cercarlo nelle intersezioni di tre pensatori tra loro molto diversi quali il filosofo Jacques Derrida, il poeta Eugenio Montale, il fisico Heinz Rudolf Pagels.\nDove è il tempo stesso ad essersi disarticolato, con «effetti di spettralità», _siamo esposti ad un’inadeguatezza diffusa e senza scampo: Derrida (_Spettri di Marx, 1993) suggerisce però che tale frattura del tempo sia a sua volta necessaria. Se in questa non contemporaneità diffusa è impossibile pensare l’omogeneità, è proprio il recupero della storia a permettere gli «effetti di congiuntura» che ne permettono in qualche modo una riparazione.\nCosa tutto questo possa significare, lo scopriamo quando la pura esteriorità delle apparenze va a costituire la cifra di un’intimità e di una consistenza capace di accogliere e consolare: in qualche modo, ciò era descritto da Montale laddove, procedendo «di qua dall’erto muro», e quindi nell’esplorazione del finito, è possibile ascoltare il «commuoversi dell’eterno grembo» e incontrare il «fantasma che ti salva» (In limine, 1924). E oggi come ieri, i messaggeri sono spesso ignoti: semmai, è il messaggio ad essere riconosciuto.\nQuesto messaggio si annuncia in un vuoto che è perdita e potenzialità, equilibrio dinamico di materia le cui particelle costitutive, a detta di Pagels (Codice cosmico, 1983), si creano e si annullano di continuo, e sono misurabili, come prescrive il principio di indeterminazione di Heisenberg soltanto in uno spazio limitato, della cui struttura nel nostro andare rinveniamo il codice.\nPensosa la luna raccoglie i propri riflessi in ogni specchio d’acqua. Gli orizzonti della metropoli scintillano affilati come lame. La potenza generatrice della terra non smetterà di sostenere il mondo degli uomini, nonostante le offese che continuamente riceve; a dispetto di una barbarie e di un idiotismo incombenti, ogni luogo sta diventando centro di una cultura cosmopolita in formazione, che sollecita partecipazione diffusa e pronto intelletto. Come un’antica divinità, la realtà non ha un aspetto solo, non ne ha soltanto due. Al limite e al centro di ogni esistenza, spazi vuoti ancora generano stelle, perfezione e sapienza.\n•\nFotografia: Claudio Comandini, “Santa Sofia riflessa nelle acque” – Istanbul, agosto 2002."
  },
  {
    "objectID": "posts/pages/2016-11-15-democrazia-critica-habermas.html",
    "href": "posts/pages/2016-11-15-democrazia-critica-habermas.html",
    "title": "Una democrazia critica. Note su Habermas",
    "section": "",
    "text": "L’imporsi di una risoluzione contraddittoria come quella del Brexit, la vittoria di un impresentabile come Trump, l’aggravarsi delle persecuzioni in Turchia, il peggiorare delle derive populiste in Italia e altrove: siamo di fronte al definitivo rovesciamento della democrazia nel governo dei peggiori? E quale significato può assumere una competizione elettorale che pone di fronte a scelte impossibili eppure senza scampo? La nostra partecipazione politica è reale oppure è soltanto fittizia? Come garantire un rapporto costruttivo tra il rispetto delle competenze e la soddisfazione dei bisogni comuni? E come superare una diffidenza verso i “competenti” alimentata proprio dalle sedi ufficiali, troppo spesso indegne di titoli e responsabilità? Uno dei nodi con cui fare i conti è nel ruolo della “comunicazione”: infatti, questa sembra non avere più rapporto né con quanto chiamavamo reale, né con l’esigenza di comprensione reciproca. Piuttosto, come segnalato in maniera esemplare da Mario Perniola, sembra imporsi un’imbecillità trionfalistica e farneticante capace di annullare ogni possibile ragione. Il problema è quindi che, laddove i condizionamenti dell’opinione pubblica si incrementano attraverso la loro diffusione telematica, con la comunicazione ci troviamo di fronte a qualcosa di più pericoloso della bomba atomica, la cui pericolosità è aggravata dall’essere potenzialmente in possesso di ognuno. Per comprendere adeguatamente i fenomeni del nostro presente occorre però inserirli in una prospettiva che renda loro complessità, senza cedere a eccessive semplificazioni. Infatti, per quanto riguarda il nuovo presidente americano, i fattori da valutare sono piuttosto controversi: annullamento del trattato di pace con l’Iran e della conferenza di Parigi sul clima, controllo dei flussi migratori e ripresa degli investimenti, rigetto del TTIP e ridimensionamento della NATO e del WTO. A livello geopolitico questo neo-isolazionismo per molti aspetti aberrante introdurrà comunque fattori inediti, irriducibili al ruolo degli USA quali “poliziotti mondiali” che ha dominato con effetti spesso nefasti dal secondo dopoguerra, comportando così anche la riduzione dei conflitti in Medio Oriente e il riequilibrio dei rapporti tra Europa e Russia. Dove tale prospettiva fa capire che con la Clinton, responsabile del peggiore cannibalismo politico mai visto in area democratica, si potevano correre rischi persino peggiori, ne consegue che certe pretese di democrazia rischiano di ridursi a semplice superstizione. Per superare lo sterile gioco di contrapposizione politiche spesso puramente fittizie, occorre comprendere il significato filosofico degli eventi: è così opportuno confrontarsi con il pensiero di Jürgen Habermas. Il filosofo tedesco da una rilettura critica del marxismo (“Per la ricostruzione del materialismo storico”, 1979) approda ad una teoria dell’agire comunicativo (“Il discorso filosofico della modernità”, 1985) e, pur se consapevole del ruolo delle oligarchie economiche nella manipolazione dell’opinione pubblica (“Storia e critica dell’opinione pubblica”, 1962), mantiene una sostanziale fiducia nella razionalità del discorso argomentato e del fare sociale, delineando così la possibilità di organizzare di un mondo ancora solidale con una logica di sviluppo di tipo storico. Tuttavia, come si chiede Alfonso Liguori nel saggio che segue, fino a che punto tale pensiero è in grado di descrivere e di incidere in un’epoca ormai trasformata dalla globalizzazione e dai suoi apparati, e profondamente divisa tra diverse forme di particolarismo tra loro irriducibili?\n1. Introduzione \nIn questo articolo vorremmo, in primo luogo, illustrare brevemente il percorso teoretico e politico di Habermas (dalla razionalità comunicativa alla democrazia deliberativa) e, in secondo luogo, proporre una considerazione critica di alcuni esiti del suo pensiero. Quanto dell’originaria istanza critica habermasiana – di derivazione marxiana e francofortese – permane nel pensatore tedesco di oggi? È realistico, coerente rispetto a determinati principi etico-umanistici, da cui pure muove Habermas, non proporre una critica anche strutturale o economico-politica del capitalismo attuale? D’altronde, anche al di là di una prospettiva in qualche modo “rivoluzionaria”, l’istanza normativa stessa dell’etica del discorso e, soprattutto, della deliberative democracy, oltre a rivelarsi discutibile in sé, non richiederebbe un agire politico più strategico e conflittuale di quanto lasci credere Habermas?\nHabermas, quale allievo di Adorno e quindi esponente della cosiddetta “seconda generazione” della Scuola di Francoforte, ebbe a intendere la critica sociale, in un primo tempo, quasi marxianamente, come unità di teoria e prassi e, dunque, come critica strutturale del contesto sociale [1] . Il giovane Habermas, pur risentendo di svariate influenze filosofiche e politiche (si pensi a Heidegger e allo stesso impianto teoretico francofortese), intendeva la filosofia come una disciplina sia teorica che pratica, volta anche alla critica politica dell’esistente: in tale chiave, si metteva in luce l’ascendenza marxiana del suo pensiero [2].\nA partire, almeno, da Conoscenza e interesse [3] , invece, il pensatore tedesco muta posizione rispetto al marxismo, additandolo come una filosofia tesa a ridurre la costituzione del genere umano e la prassi sociale esclusivamente al momento lavoristico o produttivistico, a sua volta ispirato a una razionalità strumentale; ben maggior rilievo, invece, secondo Habermas, ha da attribuirsi alla ratio comunicativa nonché alle pratiche democratico-discorsive. Giocano, in questo quadro e in tale svolta habermasiana, svariati e complessi fattori teoretici; quali, almeno, la rilettura in chiave comunicativa del kantismo, il linguistic turn ma, anche, l’incontro con la sociologia sistemica (si pensi a Luhmann). Sullo sfondo, vi è anche la lettura “comunicativa” dello stesso pensiero di Hegel, sia pure interpretato in senso post-metafisico [4] .\nLa rilettura comunicativa di Weber e della razionalizzazione sociale, confortata dalla distinzione tra logica dei sistemi sociali e mondo di vita (Lebenswelt), apre ad Habermas orizzonti nuovi nella critica sociale: non si tratta tanto di contrastare la reificazione comportata dal capitalismo (come per Marx) ovvero la razionalità strumentale in se stessa (come per i maestri francofortesi); quanto di opporsi all’egemonia degli imperativi sistemico-funzionalistici, privilegiando le pratiche comunicative e discorsive insite nelle relazioni sociali e politiche. Di qui, l’importanza del diritto, come medium sociale intrinsecamente democratico; in generale, di tutti quei processi comunicativi (si pensi al modello della democrazia deliberativa) che possano fronteggiare la pretesa egemonica della logica sistemica (è quanto Habermas segnala come “colonizzazione del mondo di vita”).\nLa teoria dell’agire comunicativo – che condensa l’opus magnum di Habermas –, intesa ancora come critica sociale, rappresenta l’approdo epistemologicamente più maturo del pensiero habermasiano [5] . Tramite quella teoria, il nostro autore propone una lettura della razionalizzazione sociale, entro il moderno, più ricca e promettente – dal suo punto di vista – di quella weberiana. Laddove Weber intende la modernizzazione sociale come mera diffusione della razionalità rispetto allo scopo, Habermas la concepisce anche come razionalizzazione comunicativa del mondo di vita. La conseguente distinzione/disgiunzione tra sistemi e Lebenswelt – a cui corrisponde un’integrazione sociale sistemica e comunicativa – se per un verso, nel capitalismo maturo, espone il mondo di vita alla “colonizzazione” da parte dei sistemi, per l’altro consente di evidenziare l’autonomia e la resistenza dei processi comunicativi rispetto alla differenziazione sistemica della società (e ai suoi imperativi). In tale contesto, importante è il ruolo del diritto, in quanto, assieme alla morale, rende possibile un’integrazione sociale basata normativamente.\nRispetto, invece, alla teoria critica dei maestri francofortesi – Adorno e Horkheimer –, Habermas ne respinge gli esiti solipsistici e pessimistici dovuti all’erronea posizione della “filosofia della coscienza”: l’apertura verso un tipo di razionalità più ampio (ratio comunicativa), all’approccio linguistico, unitamente all’agire comunicativo, è al fondamento di una critica sociale al contempo più realistica e costruttiva. Il tema della reificazione, inteso dai suoi maestri come sottoposizione degli ambiti morali di vita alla logica della ragione strumentale, è riletto da Habermas secondo il paradigma dialettico System/Lebenswelt: la reificazione consiste, semmai, nella riduzione del mondo di vita a sottosistema, ovvero nella prevalenza degli imperativi sistemici su quelli comunicativi nell’integrazione sociale. Da questo punto di vista, i media “influenza” e “impegno verso i valori” (assieme alla morale e al diritto) costituiscono comunque potenti “antidoti”.\nRiguardo alle analisi sociologiche, Habermas, per esigenza di realismo, supera la sociologia comprendente per aprirsi a quella sistemica; ma nello stesso tempo rigetta l’impostazione di Parsons che analizza i processi d’integrazione sociale secondo una prospettiva, in definitiva, esclusivamente sistemica: all’opposto è necessario, a suo giudizio, coniugare proficuamente teoria sistemica e teoria dell’azione per dare conto della complessità della razionalizzazione moderna del sociale. Anche la teoria funzionalistica di Niklas Luhmann è, per Habermas, fuori gioco: essa dà per pacifica e inevitabile l’integrale autonomizzazione dei sottosistemi sociali, mentre all’opposto la razionalità comunicativa – immanente all’agire orientato all’intendersi – fornisce sempre la possibilità di un’integrazione sociale normativa.\nQuanto al marxismo, può dirsi che Habermas considera geniale l’analisi marxiana relativa all’estensione della forma-merce alla forza-lavoro e, in definitiva, all’intera società. Di fatto, però, Marx fornirebbe un’erronea risposta alla questione della reificazione: essa viene letta come “proletarizzazione universale” e, in tal senso, non rende conto della più complessa dinamica tra riproduzione materiale del mondo vitale e riproduzione simbolica. D’altro canto, la concezione marxiana della società – pur caratterizzandosi come “sistemica” –, all’opposto della sociologica sistemica stricto sensu, sviluppa una filosofia della prassi volta alla liberazione sociale e politica degli uomini. Orbene, se ciò si evidenzia come un dato positivo, nel senso che l’analisi marxiana della società non si appiattisce affatto sui nessi sistemico-capitalistici, nello stesso tempo riflette – secondo Habermas – un’ascendenza hegeliana francamente irrealistica. Infatti, Marx si riferisce ancora hegelianamente a un modello ideale di totalità etica lacerata, secondo cui l’apparato sistemico (capitalistico) mistificherebbe integralmente i rapporti umani e sociali; per il nostro autore, in tal modo i marxisti non riescono a cogliere la valenza socio- integrativa della differenziazione sistemica – entro il capitalismo e, in particolare, non risultano in grado di dar conto della valenza importante che vi assumono elementi (recenti) come la democrazia di massa, il welfare e in definitiva il diritto in generale.\nNel periodo più recente, l’approdo di Habermas alla filosofia del diritto – a partire dalla Tanner Lectures, per giungere a Fatti e norme –, mostra ancora meglio l’esito teorico e politico del suo discorso: pur ancora all’interno di una epistemologia complessa e, almeno in linea di principio, ancora secondo una teoria sociale “critica” (critica rispetto ad un determinato status quo; volta alla proposizione normativa di determinati obiettivi etico-politici ed istituzionali), Habermas sembra definitivamente superare ogni istanza di critica strutturale o comunque economico- politica del capitalismo occidentale, per assegnare qualunque compito critico-normativo al diritto e, particolarmente, alla democrazia deliberativa [6].\nIn tal guisa, Habermas sembra collocarsi in un filone di pensiero teorico-politico non distante da autori come John Rawls: sia pure non in senso strettamente liberale, ma più propriamente democratico e “repubblicano”, il filosofo tedesco si avvicina all’area del liberalismo critico. Pur non afferendo propriamente al neo-contrattualismo, nondimeno la costruzione habermasiana dello stato di diritto – centrata su di una lettura discorsiva di Kant – non si oppone di certo a quella tradizione. D’altronde, più in generale, l’istanza dialogica e comunicativa, unitamente al rilievo che nella concezione habermasiana assume la Diskursethik, conduce il nostro autore ad una lettura peculiare dell’agire politico, in cui il fattore discorsivo appare preponderante e prevalente, in termini sia qualitativi che quantitativi, rispetto a quello strategico e conflittuale [7].\nIl percorso teorico e politico di Habermas, considerato in tutta la sua complessità, appare non solo epistemologicamente ben fondato, ma anche coerente. In più, i mutamenti della sua stessa concezione si rivelano perfino compatibili, almeno in linea di principio, con una realtà sociale nel frattempo profondamente mutata, ormai lontana da prospettive politiche più critiche o radicali (si pensi alla globalizzazione o alla crisi delle ideologie). Un approdo compiutamente “democratico”, pur con tutte le peculiarità del caso habermasiano, si rappresenta forse anche come l’esito più realistico di una certa filosofia politica “militante” della sinistra europea: finalmente scevro da ideologismi e dalla cultura politica marxista, il filone critico della sinistra può realisticamente appellarsi al nucleo normativo proprio dello stato di diritto, senza fughe in avanti e senza “immaginare”, quasi utopisticamente, un contesto altro, ad esempio una società che superi questo capitalismo.\nNaturalmente, le questioni che si solleverebbero nell’avvicinarsi ai temi ora accennati, intorno all’evoluzione del pensiero di Habermas, sono così ampie e complesse da richiedere una riflessione molto articolata e generale. Qui vorremmo, invece, come si diceva nell’incipit, soltanto indagare alcuni particolari aspetti della parabola habermasiana, che consistono nelle questioni poste all’inizio, e che qui ribadiamo.\nFermi restando quei principi umanistico-libertari che, pur variamente interpretati e qualificabili, comunque condensano l’humus culturale habermasiano, si può ritenere che tali principi possano o debbano escludere – magari per un presunto realismo – una qualche forma di critica strutturale dell’economia politica capitalistica? In secondo luogo, lo stesso modello normativo della democrazia deliberativa, oltre a rivelarsi, come si dirà, discutibile, non richiederebbe, ad esempio per una sua tendenziale realizzazione, un agire politico più strategico-conflittuale (e quindi più critico) rispetto a quello implicato dalla teoria comunicativa habermasiana?\n2. Umanesimo e critica dell’economia politica \nRispetto al primo punto, occorre fare subito una precisazione. È vero che Habermas ha ben messo in luce le ragioni per cui, dal suo punto di vista, occorra superare sia le pretese della filosofia della storia e della dialettica (Adorno) sia quelle proprie del «democraticismo classista» (si pensi ad Abendroth). Sulla scorta della sua epistemologia, il filosofo tedesco può apparentemente scartare quell’atteggiamento iper-critico, se non pessimistico, della tradizionale scuola di pensiero francofortese. Non va osteggiata la ragione strumentale come tale, né si deve superare la stessa integrazione sistemica capitalistica; a suo giudizio «economia e apparato statale [vanno considerati] come ambiti d’azione sistemicamente integrati, che non possono più essere plasmati democraticamente dall’interno – cioè riconvertiti a una modalità politica d’integrazione – senza che ne venga compromessa la loro irriducibile autonomia sistemica e con ciò la loro capacità operativa» [8]. Tuttavia, da questa attenzione “realistica” di Habermas alla necessità dell’integrazione sistemica, unita ad una posizione teorico-politica che supera ogni forma di critica marxistica del capitale, non deriva un abbandono, almeno a nostro giudizio, di quell’umanesimo che sin dall’inizio caratterizza il pensiero di Habermas.\nSta lì a dimostrarlo non solo la teoria dell’agire comunicativo, che privilegia il fattore comunicativo e normativo rispetto a quello sistemico, ma anche la stessa etica del discorso. Invero, la Diskursethik habermasiana, collocandosi in un filone teorico-morale di tipo cognitivista, influisce sulla stessa teoria politica del filosofo, se si pensi alla fondazione epistemologica del principio democratico e al successivo modello della deliberative democracy. In tal senso, Habermas è un neo-illuminista; egli rivitalizza la lezione di Immanuel Kant alla luce di una metodologia, per certi versi, ancora più forte, in quanto più realistica della stessa metafisica kantiana. Molto si gioca sulla interpretazione del moderno stato di diritto e della democrazia: sovranità popolare e diritti dell’uomo rappresentano, nel nostro autore, una sorta di ragion pratica storicamente realizzata; ed è proprio l’umanesimo moderno, adeguatamente istituzionalizzato, a poter contrastare le stesse tendenze economicistiche e iper-tecnologiche dal tardo-capitalismo.\nCon ogni probabilità, il costituzionalismo democratico habermasiano non potrebbe comunque implicare l’illegittimità o l’inopportunità di un approccio più critico nei confronti del sistema capitalistico (segnatamente da un punto di vista marxista), anche rimanendo all’interno del “discorso politico moderno”. Non a caso, proprio nella modernità matura ha avuto modo di affermarsi e di diffondersi la cultura politica marxista, anche nel cuore stesso dell’Occidente avanzato. Peraltro, i limiti della democrazia moderna e la pervasività, in negativo, del capitalismo occidentale – con i suoi pesanti risvolti sociali e ideologici – contrastano, come si dirà, con la presunzione neo-illuministica habermasiana. Ma la questione diventa ancora più chiara, in tal senso, se soltanto si presti la dovuta attenzione al passaggio al “post-moderno” dell’attuale periodo storico, il quale segna una netta involuzione proprio sul terreno politico-istituzionale delle moderne conquiste democratiche.\nTalché, proprio il punto di forza della logica habermasiana potrebbe costituire paradossalmente un momento di debolezza della sua teoria, se non altro in termini di realismo politico. Ci sembra, infatti, abbastanza evidente che il momento storico attuale della parabola occidentale non coincide di certo con la maturità dello stato di diritto e della democrazia, ma con la crisi di queste stesse istituzioni [9]. La capacità del politico moderno, anche sulla scorta dei diritti fondamentali e della sovranità popolare, e di una loro più o meno soddisfacente realizzazione, di governare l’economia e i sistemi in generale, sembra scemare non poco a fronte dell’avanzare del post-moderno. Il capitalismo globale mette cioè in discussione quegli archetipi istituzionali che il nostro autore, in molti casi, pare far coincidere, come si diceva, con una sorta di ragion pratica effettivamente realizzata ed operante (una specie di filosofia della storia di ritorno).\nNel gioco dei rapporti di forza tra elementi normativo-comunicativi ed elementi tecnico-sistemici, sembrano cioè prevalere questi ultimi; e la stessa indubbia capacità del diritto di veicolare contenuti morali nel contesto sociale, di favorire una integrazione sociale comunicativa, specie attraverso il processo democratico – ed è questa una felice intuizione habermasiana, anche contra Weber e Luhmann –, non sembra tuttavia scongiurare i probabili esiti a carattere post-moderno, se non altro per le involuzioni storiche prodotte dalla globalizzazione capitalistica [10].\nSi può dire, allora, che le preoccupazioni dei maestri francofortesi e dello stesso Weber ritornino attuali; e lo stesso discorso potrebbe farsi le per le intuizioni di Michel Foucault, ad esempio a proposito dei pericoli della “biopolitica”. Anche l’idea di “seconda modernità”, ancorata ad un rinnovato ruolo del politico, modulatosi finalmente sulle dimensioni globali dell’economia – si pensi all’Unione europea –, sconta una problematicità non facile a risolversi, come evidenzia il deficit democratico della stessa Europa, segnata dal dominio delle burocrazie e dei banchieri di Bruxelles.\nA tal punto, non vuol dirsi certo che il democraticismo habermasiano vada rigettato o tenuto alla larga da un discorso propriamente critico del sistema sociale: anzi, in linea di mero principio, la democrazia presa sul serio potrebbe avere una valenza quasi “rivoluzionaria”, finanche nello stesso panorama neo-capitalistico. Più semplicemente, vorremmo sottolineare come* la proposta neo-illuminista habermasiana non possa considerarsi come una specie di ultimo approdo – epistemologicamente indiscutibile – del pensiero critico, specie laddove escluda ab initio una critica più puntuale e politica dei sistemi (in particolare, economia e tecnica). *\nPeraltro, queste argomentazioni possono sostenersi già con riferimento specifico al discorso habermasiano, per metterne in luce una qualche malcelata incongruenza o incoerenza, nonostante gli importanti “aggiustamenti” indotti poi dallo stesso filosofo di Düsseldorf.\nCi riferiamo, ad esempio, alla nota puntualizzazione sociologico-politica che il “riformista” Anthony Giddens ebbe a rivolgere ad Habermas, a proposito dei rapporti tra gli imperativi della logica sistemica e la sfera morale-comunicativa della Lebenswelt (è il tema della «colonizzazione del mondo di vita». Com’è noto, Habermas, nella sua Teoria dell’agire comunicativo, sostiene che si debba preservare il mondo vitale dall’invadenza colonizzatrice dei sistemi dell’economia e del potere burocratizzato. Orbene, Giddens si chiede se non sia necessario allora modificare* «profondamente»* quegli stessi meccanismi sistemici, che il nostro autore invece sembra ritenere fondamentalmente non modificabili [11]: se, cioè, il complesso monetaristico-burocratico intrinsecamente tende a invadere la Lebenswelt, in qual modo sarebbe possibile porre adeguati argini, se non si crede più (come Habermas) nella possibilità di trasformazioni radicali e strutturali?\nL’obiezione di Giddens coglie giustamente una tendenziale incoerenza nel discorso critico di Habermas nel rapporto tra i sistemi e il “mondo di vita”. Ed oggi, invero, la questione «ragione senza rivoluzione?» – così come posta dal pensatore inglese – torna vieppiù attuale. Perché prevalga la ratio politico-normativa, perché sia possibile un governo normativo del sociale, non sarebbe in qualche modo necessario, innanzitutto teoricamente, e poi politicamente, porre il problema di una critica strutturale dei sistemi, specie del capitalismo, di una loro trasformazione? D’altronde, le tesi neo-illuministiche di Fatti e norm_e, incentrate sull’efficacia normativa dello stato di diritto e della democrazia, sembrano sottovalutare, in modo poco realistico, le condizioni di crisi del politico moderno. Nella società contemporanea si registra proprio la _prevalenza dell’economia e della ratio strumentale sulle istanze politiche e comunicative dei cittadini, anche in termini etici e culturali. Il discorso pubblico, a sua volta, è manipolato da una comunicazione massmediatica molto pervasiva che sovente si rivela propriamente ideologica, ossia volta supinamente a legittimare lo status quo. L’erosione della sovranità statuale, nel panorama della globalizzazione economica e tecnologica, peraltro, rafforza questi processi fondamentalmente “post-moderni”.\nSe un’istanza propriamente rivoluzionaria può apparire idealistica, almeno in prima battuta, altrettanto astratta e iper-normativa ci sembra, dunque, l’idea democratico-discorsiva di Habermas; essa non coglie, già dal lato teorico, una pur necessaria esigenza di trasformazione e di rinnovamento della società. In tal senso, la richiamata obiezione di Giddens va condivisa; di certo, non si tratta di “fare la rivoluzione” hic et nunc, ma quantomeno di postulare un’idea di trasformazione anche strutturale dei sistemi prevalenti, anche per coerenza con quegli obiettivi normativi ed umanistici fin dall’inizio proposti dal nostro autore.\nD’altro canto, la plausibile “critica dei sistemi” apre anche il tema specifico della critica dell’economia politica, segnatamente da un punto di vista marxista. Le ragioni per le quali Habermas ha ritenuto, epistemologicamente, di dover “superare” il marxismo sono state prima ricordate: si tratta di motivazioni filosoficamente e politicamente pregnanti, fondate poi su di una lettura apparentemente realistica dei più recenti processi storici. Sono ovvie la complessità e la vastità dei rapporti tra il pensiero di Habermas e la cultura marxista: non si tratta, qui, nemmeno di accennare o di ripercorrere le tappe di un tale accidentato dibattito. Più semplicemente, vorremmo richiamare il confronto teorico della sinistra filosofica tedesca, a cavallo degli anni settanta, che coinvolse lo stesso Habermas; particolarmente, la discussione promossa da un brillante autore di quegli anni, di derivazione francofortese, ovvero Hans-Jürgen Krahl, allievo di Adorno.\nRilevano specialmente, in questo caso, le tesi di Erkenntnis und Interesse, ove Habermas affronta, da un punto di vista teorico-analitico, il concetto marxiano della (critica della) prassi. A suo giudizio, Marx avrebbe indebitamente ridotto la prassi sociale, l’intero «processo di costituzione del genere umano», al solo fattore del lavoro – dunque, con linguaggio habermasiano, alla razionalità tecnico-strumentale; sottovalutando, così, il ruolo dell’agire comunicativo e del linguaggio. Ebbene, a questo proposito, Hans-Jürgen Krahl ebbe a opporre una decisa obiezione [12] .\nA giudizio di Krahl, non sarebbe certo Marx a optare per un troppo ristretto concetto di prassi; piuttosto è Habermas il quale – considerando il lavoro meramente come agire strumentale – non apprezza che nell’idea marxiana del lavoro o della produzione vengono compresi anche i rapporti di produzione e con essi le forme di relazione nonché, persino, d’interazione simbolico-comunicativa tra gli uomini. Invero, secondo Krahl, «poiché Habermas ha un concetto ristretto di produzione, che nel concetto di attività oggettuale non comprende la divisione del lavoro né quindi le forme di relazione che ne discendono [;] poiché egli riduce la produzione a lavoro, può attribuire a Marx un concetto ristretto di prassi. Poiché nel concetto di attività oggettuale egli non comprende le forme di relazione, è costretto a smaterializzare le relazioni sociali (…) e a equiparare il concetto di prassi rivoluzionaria con la critica dell’ideologia, la riflessione e, in ultima istanza, l’azione linguistica» [13].\nL’obiezione di Krahl ad Habermas è davvero condivisibile nonché, a nostro giudizio, ancora attuale. È abbastanza disorientante, invero, il modo in cui Habermas interpreta il concetto marxiano della praxis, alla luce della sua epistemologia “comunicativa”. Sarà pur giusto distinguere la razionalità tecnica da quella linguistico-comunicativa; ma perché ritenere che il concetto di lavoro e, dunque, di prassi sociale – sotto questo profilo – appartenga unicamente alla ratio strumentale? Nella critica marxista del capitalismo, il lavoro è considerato come insieme di modi e di rapporti produttivi e, pertanto, consiste anche nelle relazioni sociali e simboliche (anche comunicative) che ad essi ineriscono. Tutto sommato, sul piano storico, quella sinistra “rivoluzionaria” che si è richiamata al marxismo, si è rivolta alla liberazione umana e sociale dal lavoro coatto, dal dominio del capitale: dunque, appare veramente fuori luogo, pure storicamente, una lettura meramente strumentale del concetto marxiano della prassi. E, d’altronde, perché mai Marx (e i marxisti) avrebbero dovuto, in questo senso, criticare l’economia politica capitalistica, e dunque il lavoro assoggettato al capitale? Per una motivazione, ancora, puramente “lavoristica” o, al limite, estetica? Senza forzare troppo l’interpretazione habermasiana del pensiero di Marx, ci sembra di poter dire che quest’ultimo non è affatto privo di un orientamento etico e normativo importante [14].\nInoltre, le obiezioni di Krahl a Habermas consentono di poter sottolineare anche il depotenziamento della teoria critica della società, al punto di evoluzione del pensiero habermasiano: l’insistenza sul fattore dialogico e comunicativo, pur se epistemologicamente coerente e moralmente nobile, mostra un’inefficacia politica non irrilevante. Detto in altre parole, la società si critica politicamente cercando di cambiarla davvero e non facendo leva soltanto sulle potenzialità morali dell’agire comunicativo, per quanto «istituzionalizzato nel diritto». A nostro parere, si tratta di considerazioni abbastanza decisive, che prescindono persino dalla crisi post-moderna della democrazia: l’importanza dello stato democratico di diritto – conquista determinante e di civiltà del costituzionalismo contemporaneo – non può impedire la critica marxista dell’economia politica, a meno di ritenere la «legalità legittima» una specie di epifania della «ragion pratica comunicativa». Ma, in tal modo, sarebbero notevoli i rischi ideologici della posizione neo-illuminista del nostro autore [15].\nInfine, al di là di Habermas, emerge come la stessa teoria critica di derivazione francofortese – per quanto complessa, ascrivibile ad autori diversi tra loro e, quindi, non facilmente identificabile in termini unitari – rischi di assumere una valenza più morale che politica. Da Adorno ad Erich Fromm, per citare due illustri esponenti di quella tradizione, il “pensiero critico” si è sostanzialmente rivolto alla critica della ragione illuministica e strumentale, senza tuttavia proporre un cambiamento anche strutturale (à la Marx) di quel contesto sociale che pure era e doveva essere l’oggetto di discussione (se non di rivoluzione). Habermas ha rinnovato la teoria critica in termini realistici, ma scontando, alla fine, un’inefficacia (politica) dello stesso tipo. E’ per questo, almeno a nostro giudizio, che il confronto politicamente più utile e stimolante non è tanto quello tra il pensiero della Scuola di Francoforte e il suo erede della cosiddetta “seconda generazione”; ma proprio il rapporto tra Habermas e la tradizione marxista. È alla luce di questo rapporto che si illuminano davvero i caratteri politicamente più decisivi d’una teoria critica della società.\nIn conclusione, la proposta neo-illuminista habermasiana, per non essere considerata schiettamente ideologica e “occidentalistica”, è poco efficace sul piano politico, qualora intesa ancora, in un qualche senso, come “teoria critica” della società capitalistica. In altri termini, proprio l’umanesimo habermasiano richiederebbe un importante discorso critico sull’economia, che si palesa ancora più necessario a fronte del capitalismo globale e dell’egemonia ideologica che ne deriva. A nostro parere, i principi umanistici, cui anche Habermas si ispira, non escludono ma implicano quella che marxisticamente si definisce critica dell’economia politica [16].\nTali ordini di considerazioni assumono anche un valore concretamente politico, se soltanto si pensi alle condizioni difficili delle società tardo-capitalistiche, in termini di libertà, giustizia ed eguaglianza. In tal caso, emergono le innovazioni del mercato, in cui si assiste ad una quasi integrale sussunzione del lavoro nel capitale; l’alienazione, la mercificazione e lo sfruttamento dei “nuovi proletari” (il precariato). Questioni strutturali aggravate dallo smantellamento progressivo dello stato sociale, nel nome del neo-liberismo e della globalizzazione capitalistica – in un quadro ove la stessa sovranità politica sovente è surrogata dalla lex mercatoria. Si tratta di condizioni storico-politiche complesse e pericolose, cui si aggiungono il rafforzamento neo-imperiale della sovranità americana e, da lato della sfera pubblica internazionale, il ruolo nettamente ideologico dell’informazione mass-mediatica, la quale ormai copre, in termini di chiara legittimazione, sia i “poteri forti” che l’intero establishment capitalistico mondiale [17].\nA tal punto, secondo considerazioni di filosofia politica “militante” – un terreno su cui ha argomentato spesso l’illustre filosofo –, si può pacificamente dire che le idee democratico- discorsive di Faktizität und Geltung rappresentino un esercizio di wishful thinking, invero astratto e iper-normativo, qualora confrontate con la grandiosità dei processi del capitalismo globale [18]. Un approdo simpliciter “democratico” della sinistra europea, peraltro, significherebbe tout court un annullamento o comunque un offuscamento delle ragioni stesse della sinistra, del suo ruolo critico, delle idee e delle esigenze sociali che pur dovrebbe rappresentare [19].\n3. Democrazia e capitalismo \nNell’affrontare la seconda questione sarà necessario un lieve “cambio di registro”: non già nel senso che le considerazioni appena svolte non rilevino anche in questo caso, ma nel senso che si tratterà semplicemente di illuminare un’incongruenza più specifica del discorso politico habermasiano: la distanza concettuale e pratica tra agire comunicativo ed agire strategico, entro il “politico”. Emergono, dunque, due problemi puntuali: la plausibilità del progetto normativo della democrazia deliberativa, in una prospettiva “realistica”; ed, inoltre, l’incongruenza tra l’istanza politica della deliberative democracy e un concetto di agire politico fondamentalmente appiattito sull’etica comunicativa.\nNell’intendere la democrazia deliberativa come un concetto eticamente e politicamente forte, in tal senso “migliore” del modello minimale suggerito dalle teorie empiristiche o neoclassiche, senza dubbio Habermas sceglie un’idea “piena” di democrazia, coerentemente con i principi neo-illuministici della sua posizione [20].\nCertamente, il panorama della globalizzazione capitalistica, con la crisi netta della politica rispetto agli altri sistemi sociali e le conseguenze ideologiche del caso, sembra contrastare, fin dall’inizio, con il proposito habermasiano. Ferma restando la legittimità di questo tipo di filosofia politica – si pensi al revival delle correnti neokantiane, dal liberalismo di John Rawls alla stessa teoria democratica habermasiana, – è giusto tuttavia avanzare dubbi “realistici” sulla sua plausibilità. Invero, il problema della democrazia, e della sua qualità, andrebbe affrontato alla stregua di un contesto ormai tardo-moderno o post-moderno: pur non abbandonando i principi umanistici di Habermas e di altri consimili autori (ovvero la migliore tradizione della modernità), tuttavia essi principi dovrebbero giocarsi in modo nuovo e alla stregua d’una rivisitazione profonda del concetto stesso di democrazia.\nMa, anche rimanendo toto corde nel “discorso moderno”, è opportuno dubitare del realismo e della plausibilità dell’idea habermasiana di democrazia discorsiva. In tal caso, rilevano particolarmente le critiche – in gran parte condivisibili – di eticizzazione del diritto e della democrazia, o le accuse di una moralizzazione, in buona misura ideologica, delle istituzioni liberaldemocratiche occidentali [21].\nPur condividendo l’umanesimo politico di Habermas e, in particolare, la considerazione del filosofo circa il progetto normativo ed emancipativo della modernità (in contrasto, ad esempio, con autori come Luhmann) –, francamente il concetto deliberativo di democrazia ci sembra richiedere troppo, in termini di legittimità, al sistema politico democratico. E questo non perché il tema della legittimità della decisione politica e della deliberazione normativa non sia importante; ma, più semplicemente, perché non è giusto immaginare tale legittimità (politica) alla stregua di un ragionamento pratico-morale importato nel diritto e nella politica. D’altronde, il modello della democrazia costituzionale, il quale ben implica una esigenza di legittimità dell’auctoritas e della produzione giuridica, non è la democrazia deliberativa prefigurata da Habermas [22].\nRisalta inoltre il dato, metodologicamente importante, della dissonanza di cui dicevamo: com’è possibile realizzare una democrazia così piena senza intaccare politicamente le logiche sistemiche attuali? Si pensi alla prevalenza dell’economia sulla politica; all’autoreferenzialità e al corporativismo delle classi dirigenti; all’affermarsi di categorie ideologiche post- modernistiche, come il “pensiero unico”; alla mercificazione progressiva degli ambiti vitali; alla società dello spettacolo. Invero, l’appello ad un agire comunicativo, istituzionalizzato democraticamente nel diritto, e alla molteplicità delle “sfere pubbliche discorsive” della società civile, sembra far riferimento a un’idea della politica forse troppo conciliante con lo status quo, ovvero non necessariamente utile al fine di un cambiamento davvero importante della società (finanche in termini semplicemente istituzionali).\nIl contrattualismo neo-kantiano, proposto da Habermas in Fatti e norme, come fondazione discorsiva del diritto e della democrazia, lascia immaginare che i diritti soggettivi (finanche quelli sociali) costituiscano i presupposti non eludibili della stessa sovranità popolare. Sembra un circolo “fondazionista” in cui l’universalizzazione del discorso, istituzionalizzato nel diritto positivo, tende a nascondere l’origine politico-conflittuale dei diritti fondamentali (e non soltanto con riferimento al Welfare State). La de-politicizzazione del diritto che ne deriva si riverbera, con ogni probabilità, anche sul modello normativo di democrazia deliberativa: una maggiore consapevolezza della politicità del diritto e dei diritti soggettivi, in altri termini, avrebbe reso edotto l’illustre autore della necessità di un agire politico più conflittuale e “strategico” per il fine stesso di rilanciare con forza un progetto fortemente democratico, come quello voluto da Habermas [23].\nIl tema dei diritti è particolarmente rilevante in questo senso, poiché consente di mettere bene in luce la divaricazione habermasiana tra il normativismo e l’etica comunicativa, da un lato, e il carattere agonistico e conflittuale della politica, dall’altro lato. Il repubblicanesimo di Habermas, sotto questo profilo, si manifesta, invero, troppo “kantiano” e non sembra porre il problema politico della conquista effettiva di maggiori spazi di civiltà giuridica (se fosse possibile), entro le complesse società tardo-capitalistiche dell’oggi [24].\nAnche la questione della sfera pubblica, così come si configura nella società dello spettacolo, dovrebbe essere affrontata in termini più innovativi rispetto a quanto sembra aver fatto Habermas. Senza cedere a considerazioni “apocalittiche”, ovvero troppo pessimistiche circa la plausibilità di una opinione pubblica non manipolata – si pensi allo stato dell’informazione massmediatica occidentale –, occorrerebbe riflettere di più sulle potenzialità dei nuovi media (particolarmente la Rete). L’incrocio tra nuovi e vecchi mass media probabilmente cambia, almeno in parte, i termini del problema: ma, anche in tal caso, non sembra che l’agorà elettronica, per così dire, possa essere intesa in termini “neo-illuministici”, tenuto conto che le sue stesse enormi potenzialità non si attualizzano immediatamente sul piano politico- istituzionale. Ne consegue che le nuove forme telematiche di comunicazione – per quanto non prive di risvolti politici e sicuramente efficaci nel mettere occasionalmente in discussione il mainstream dell’informazione ufficiale –, non consentono di immaginare, rebus sic stantibus, una “democrazia deliberativa” di tipo informatico. Più in generale, occorrerebbe tener presente il carattere fortemente ideologico dell’informazione massmediatica, nel panorama della globalizzazione capitalistica; di modo che la critica della struttura economico-sociale del capitalismo, possibile anche mediante la Rete, passa anche attraverso la critica del mainstream dell’informazione globale.\nIn definitiva, l’etica comunicativa che sostanzialmente fonda la teoria democratica di Habermas dovrebbe lasciare più spazio ad una considerazione maggiormente strategica e conflittuale dell’agire socio-politico. In tal senso, si considerino le riflessioni di un allievo di Habermas, come Axel Honneth. A suo giudizio, Habermas, pur cogliendo l’insufficienza della integrazione meramente sistemica della società, si riferisce troppo pacificamente alle potenzialità dell’ “agire comunicativo”. La teoria habermasiana, sotto questo profilo, presenterebbe dunque un limite importante: secondo Honneth essa non coglie che l’ordine sociale «non può che compiersi attraverso il medium del conflitto sociale» [25], almeno fin quando i poteri sono distribuiti asimmetricamente.\nTutto sommato, forse Habermas attribuisce all’endiadi sovranità popolare-diritti dell’uomo un’importanza eccessiva: non tanto dal lato valoriale, quanto sotto il profilo spiccatamente politico. Derivando la democrazia da un principio metaetico, essa sembra atteggiarsi alla stregua di una ragione pratica attualizzatasi nella storia del mondo occidentale e “globale” [26]. La duplice integrazione, sistemica e normativa, della società renderebbe legittima – anche nel senso della razionalità comunicativa – la società stessa, come se non residuassero spazi di critica sociale e ideologica, ad esempio nei confronti dell’economia capitalistica. In tal senso, Habermas, sorprendentemente, si avvicina troppo alla sociologia sistemica di un Luhmann: nel considerare l’economia prevalentemente come un system e non come un insieme di modi e rapporti produttivi, ideologicamente rilevanti, egli rischia di considerarne soltanto gli effetti integrativi e non quelli politicamente più discutibili. Paradossalmente, quel “discorso pubblico” così apprezzato da Habermas non avrebbe ad oggetto la praxis, ovvero, marxianamente, la struttura stessa della società.\nLa democrazia, invero, è importantissima; ma anche una società organizzata democraticamente – considerati, altresì, i limiti delle istituzioni politiche vigenti – non può evidentemente impedire, sulla scorta di un giudizio di “legittimità” della decisione politico- normativa, un approccio più critico nei confronti del sistema economico, specie con riferimento al capitalismo globale. Qualora, invece, si ritenga che l’ipotetico consenso deliberativo elimini il problema della qualità del sistema (capitalistico), allora la teoria democratica stessa rischierebbe importanti esiti ideologici, assai discutibili nel panorama di questa ingiusta (e mediocre) globalizzazione capitalistica.\n•\nNote\n[1]  Cfr. G. E. Rusconi, La teoria critica della società, Il Mulino, Bologna 1968.\n[2] Per un’ottima esegesi del pensiero di Habermas, cfr. S. Petrucciani, Introduzione a Habermas, Laterza, Roma-Bari 2000.\n[3] Si veda. J. Habermas, Erkenntnis und Interesse, trad. it. Conoscenza e interesse, Laterza, Roma-Bari 1990.\n[4] Cfr. J. Habermas, Nachmetaphysisches Denken, Frankfurt/M. 1988, trad. it. Il pensiero post-metafisico, a cura di M. Calloni, Laterza, Roma-Bari 1991\n[5] J. Habermas, Teorie des kommunikativen Handelns, 2 Bde., Frankfurt/M. 1981 (b), trad. it. Teoria dell’agire comunicativo, di P. Rinaudo, a cura di G. E. Rusconi, 2 voll, Il Mulino, Bologna 1986.\n[6] Cfr. J. Habermas, Recht und Moral (Tanner Lectures), 1988, trad. it., a cura di L. Ceppa, Morale, Diritto, Politica, Einaudi, Torino 1992. Cfr. J. Habermas, Faktizität und Geltung. Beiträge zur Diskurstheorie des Rechts und des democratischen Rechsstaats, 1992, trad. it., a cura di L. Ceppa, Fatti e norme. Contributi a una teoria discorsiva del diritto e della democrazia, Guerini e Associati, Milano 1996.\n[7] Per le tesi filosofico-morali di Habermas, vedasi specialmente J. Habermas, Moralbewußtsein und kommunikatives Handeln, Frankfurt/M. 1983, trad. it. Etica del discorso, a cura di E. Agazzi, Laterza, Roma- Bari 1985; nonché J. Habermas, Erläuterungen zur Diskursethik, trad. it. Teoria della morale, Laterza, Bari 1994.\n[8] J. Habermas, Strukturwandel del Öffentlichkeit, Frankfurt/M (1962), nuova ed. 1990, trad. it.,_ Storia e critica dell’opinione pubblica_, Laterza, Roma-Bari 2002, p. 30.\n[9] Per un’analisi realistica, anche se non sempre condivisibile riguardo ai suoi presupposti di valore ed epistemologici, della crisi della democrazia moderna, cfr. D. Zolo, Il principato democratico. Per una teoria realistica della democrazia, Feltrinelli, Milano, II ed., 1996.\n[10] Al proposito, vedasi anche P. Barcellona, Ipotesi interpretativa del processo di globalizzazione, in «Democrazia e diritto», n. 4, 2003, pp. 15-62. Sulla caratterizzazione post-moderna dell’attuale periodo storico, coincidente con il capitalismo globale, vedasi M. Hardt, A. Negri, Empire, Cambridge (Mass.), Harvard University Press, 2000, trad. it., Impero. Il nuovo ordine della globalizzazione, Rizzoli, Milano 2002.\n[11] Si veda, al proposito, A. Giddens,_ Reason Without Revolution? Habermas’s Teorie des kommunikativen Handelns_, in R. J. Bernstein (a cura di), Habermas and Modernity, Polity Press, Cambridge 1986, pp. 95-121. Così Giddens ad Habermas: «Aspects of the life-world have to be defended against the encroachments of political and economic steering-mechanisms. But how can such a defense be achivied without transforming those mechanisms themselves? I am not sure just what sort of transformations you think are possible, and how whatever possibilities you see might bear upon ideals of socialism as they have been conceived of in the past»: A. Giddens, Reason Without Revolution?, cit., p. 121.\n[12] Cfr. H.-J. Krahl, Konstitution und Klassenkampf, Neue Kritik, Frankurt a. M. 1971, trad. it. Attualità della rivoluzione. Teoria critica e capitalismo maturo, Manifestolibri, Roma 1998.\n[13] H.-J- Krahl, Attualità della rivoluzione, cit., p. 205.\n[14] In questo senso, si vedano le considerazioni di Stefano Petrucciani, il quale ha mostrato che la teoria marxiana dovrebbe considerarsi come normativa, laddove il suo stesso contenuto non possa non presupporre autentiche assunzioni etico-valutative (anche ad onta dell’aspra critica marxiana della morale). In particolare, per Petrucciani: «Non si tratta solo di una teoria esplicativa, scientifica o descrittiva; si tratta anche di una teoria che pone dei fini di tipo universalistico, e dunque di valore etico, e che critica in base ad essi la società esistente prospettando una società preferibile. Proprio per questo credo che la si possa definire (…) una teoria critico-normativa della società e della politica»: S. Petrucciani, Temi marxiani, in S. Maffettone, S. Veca (a cura di), Manuale di filosofia politica, Donzelli Editore, Roma 1996, p. 104.\n[15] Tanto è stato evidenziato anche dal lato della filosofia del diritto, da un autore come Alfonso Catania; a suo giudizio, sia le correnti neo-costituzionaliste che il proceduralismo democratico habermasiano rischiano esiti «ideologici», ossia di valorazione del «diritto legittimo»: Cfr. A. Catania, Diritto naturale e diritto positivo nella tradizione occidentale, in Id., Stato, cittadinanza, diritti, Giappichelli, Torino 2000, pp. 117-130. Il rischio non è soltanto teorico-giuridico ma anche politico: si tratta, forse, di un neo-giusnaturalismo di ritorno il cui esito finale non è altro che la legittimazione del sistema economico-politico occidentale.\n[16] Naturalmente, una critica politica della struttura del capitalismo dovrebbe rinnovarsi alla stregua delle nuove forme dell’economia globale. Per un buon esempio di nuova “critica dell’economia politica”, cfr. M. Hardt, A. Negri, Empire, Cambridge (Mass.), Harvard University Press, 2000, trad. it., Impero. Il nuovo ordine della globalizzazione, cit..\n[17] Da questo lato, si consideri la vicenda dell’11 settembre. Per anni, i mass-media occidentali e, in parte, mondiali, hanno narrato e giustificato la “versione ufficiale” di quegli attentati; mentre, a distanza di molto tempo, in seguito ad una opportuna contro-informazione e ad un intelligente lavoro di inchiesta (favorito anche dalla Rete), si è ormai chiarita l’infondatezza delle tesi del governo americano in materia. Tuttavia, l’informazione massmediatica prevalente, nel legittimare la versione delle autorità politico-militari statunitensi, si è rivelata, almeno per un certo periodo, sconcertante; essa, infatti, si è rivolta, in termini praticamente “cospirativi”, non solo a coprire le eventuali responsabilità dell’establishment negli attentati, ma anche a sostenere ideologicamente il conseguente interventismo dell’America di Bush (si pensi alle guerre egemoniche di Afghanistan e di Iraq, del tutto illecite e criminali). La letteratura critica sull’imperialismo americano è molto vasta. Preferiamo citare, qui, G. Vidal, La fine della libertà. Verso un nuovo totalitarismo?, Fazi, 2001; ancora, G. Vidal, Le menzogne dell’impero e altre tristi verità. Perché la junta petrolifera Cheney-Bush vuole la guerra contro l’Iraq e altri saggi, Fazi, 2002. Sull’11 settembre, vedasi G. Chiesa (a cura di), Zero. Perché la versione ufficiale sull’11/9 è un falso, Piemme, 2007; vedasi, in Rete, il sito di «Luogocomune»  probabilmente decisivo per chiarire gli aspetti “tecnici” ma, in fondo, anche politici, dell’11 settembre 2001.\n[18] Su tali processi, vedasi P. Ingrao, R. Rossanda, Appuntamenti di fine secolo, Manifestolibri, Roma 1995.\n[19] Esemplare il riferimento alle recentissime elezioni italiane, in cui l’erede storico del maggior partito della sinistra (il PCI) ha dato vita a una forza di centro, il “Partito democratico”, non di sinistra, né nel nome né nei simboli, e non alleato con nessuna lista di sinistra ancora presente nel Paese. Ha vinto ovviamente la destra, mentre la cosiddetta “sinistra radicale” non ha neppure rappresentanza in Parlamento. Il laboratorio politico italiano non smentisce Habermas sul piano epistemologico: ma di certo fa riflettere l’esito di un “partito democratico” che rincorre il centro e che per questo “sacrifica” le liste più progressiste. La sparizione di ogni connotato critico dalla maggiore organizzazione partitica della sinistra del nostro Paese coincide con un approdo “democratico”, occidentalistico, di taglio fondamentalmente “post-moderno”: a riprova che l’ideologia democratica, come tale, non è sufficiente a caratterizzare una forza che ancora voglia rappresentare la sinistra sociale e politica di una nazione davvero europea (con buona pace di Habermas).\n[20] Per il tema della democrazia deliberativa, anche nella prospettiva di Habermas, cfr. A. Ferrara, Democrazia e società complesse: l’approccio deliberativo, in S. Maffettone, S. Veca (a cura di), Manuale di filosofia politica, cit., pp. 27-46.\n[21] Si veda ad esempio A. Greppi, Sulla critica di Habermas alla concezione liberale della democrazia, «Teoria Politica», n. 2, 1998, specie pp. 110-111. Secondo l’autore, nel modello di argomentazione giuridica e democratica proposto da Habermas, la validità del diritto sarebbe fondata sul presupposto della single right answer, in un quadro di subordinazione del diritto e della politica alla morale discorsiva. Cfr., anche, C. Mouffe, The Democratic Paradox, Verso, London-New York 2000. L’autrice affronta criticamente le teorie democratiche di Rawls e di Habermas, accusandole di «eticizzazione del diritto», ovvero di sfuggire alla tipica conflittualità moderna dei valori e degli interessi, attraverso una concezione fondamentalmente morale della democrazia. Sulla stessa linea, vedasi A. Amendola, I confini del diritto. La crisi della sovranità e l’autonomia del giuridico, Edizioni Scientifiche Italiane, Napoli 2003, specie pp. 184-201.\n[22] Sulla democrazia costituzionale, vedasi L. Ferrajoli, Diritto e ragione. Teoria del garantismo penale, Laterza, Bari 1996. Ed ancora, cfr. L. Ferrajoli,_ Diritti fondamentali. Un dibattito teorico_, Laterza, Roma-Bari 2001, specie pp. 33-36. Lo stesso Ferrajoli ha avuto modo di discutere il carattere etico del costituzionalismo habermasiano, ad esempio quando ha affermato: «(…) il costituzionalismo etico, l’idea che la costituzione esaurisca il punto di vista esterno, è un rischio che incombe su molti costituzionalisti. (…) [U]na simile confusione a me sembra presente precisamente nelle posizioni di Habermas (…) La tesi secondo cui le procedure democratiche e discorsive garantirebbero i contenuti etici del diritto e la sua validità anche sostanziale, porta Habermas a confondere validità sostanziale e validità formale, validità e giustizia (…) Il suo è un tipo di approccio (…) che rischia di cadere nel costituzionalismo etico»: L. Ferrajoli (intervento di), in Discussione, in A. Catania, L. L. Vallauri, Concezioni del diritto e diritti umani. Confronti Oriente-Occidente, Edizioni Scientifiche Italiane, Napoli 2000, pp. 455-456. Per un giudizio analogo, cfr. G. Palombella, L’autorità dei diritti. I diritti fondamentali tra istituzioni e norme, Laterza, Roma-Bari 2002, specie p. 125.\n[23] In tal caso, influiscono le basi epistemologiche della filosofia politica habermasiana. Notoriamente, già Gian Enrico Rusconi evidenziò, con acume, una certa qual approssimazione habermasiana nella lettura dell’agire politico, tenendo peraltro conto che in Teorie des kommunikativen Handelsn Habermas formulava altresì diagnosi e proposte etico-politiche di taglio democratico. Secondo Rusconi, l’agire politico è intrinsecamente comunicativo e strategico, e si sottrae alla dicotomia che Habermas stabilisce a proposito dell’agire sociale; d’altronde, proprio un agire più strategico e conflittuale si rivela indispensabile, per Rusconi, al fine di opporsi a quegli imperativi sistemici che lo stesso Habermas vorrebbe contrastare. Vedasi G. E. Rusconi, Introduzione all’edizione italian_a, in J. Habermas, _Teorie des kommunikativen Handelns, 2 Bde., Frankfurt/M. 1981 (b), trad. it. Teoria dell’agire comunicativo, cit., vol. I, specie pp. 39-40. Per una critica più generale della de-politicizzazione del pensiero habermasiano, in ragione dell’“etica comunicativa”, vedasi anche G. Preterossi, Legittimità e crisi dell’universalismo giuridico moderno. Appunti tra giuridificazione e sfera del ‘politico’ a partire dal paradigma habermasiano, «Teoria Politica», n. 3, 2002, pp. 161-175.\n[24] Ne è convinto, tra gli altri, un autore come Luca Baccelli, secondo il quale il rafforzamento dell’autonomia dei vari gruppi sociali non è simpliciter il portato dell’agire comunicativo entro il processo democratico, ma il frutto di lotte sociali importanti, insomma di una rilevante “istanza conflittuale”: cfr. L. Baccelli, Il particolarismo dei diritti. Poteri degli individui e paradossi dell’universalismo, Carocci, Roma 1999, specie p. 162.\n[25] A. Honneth, Kritik der Macht. Reflexionsstufen einer kritischen Gesellschaftstheorie, Suhrkamp Verlag, Frankfurt a. M. 1989, trad. it. Critica del potere. La teoria della società in Adorno, Foucault e Habermas, Dedalo, Bari 2002, p. 388.\n[26] Lo stesso cosmopolitismo giuridico, notoriamente proposto da Habermas, può considerarsi “razionalmente fondato”, in senso essenzialmente veritativo, ossia giustificato dal concetto discorsivo di “validità normativa” e dalla fondazione morale dei diritti umani. Habermas argomenta le sue tesi cosmopolitiche in vari luoghi, tra cui vedasi soprattutto: J. Habermas, Die Einbeziehung des Anderen, 1996, trad. it., a cura di L. Ceppa, L’inclusione dell’altro. Studi di teoria politic_a, Feltrinelli, Milano 1998 (in particolare il saggio _L’idea kantiana della pace perpetua, due secoli dopo, pp. 177-215). Per una critica equilibrata sull’uso ideologico dei diritti umani, anche nella stessa prospettiva habermasiana, vedasi A. Gambino, L’imperialismo dei diritti umani. Caos e giustizia nella società globale, Editori Riuniti, Roma 2001, specie pp. 152-153.\n•\nBibliografia \nA. Amendola, I confini del diritto. La crisi della sovranità e l’autonomia del giuridico, Edizioni Scientifiche Italiane, Napoli 2003.\nL. Baccelli, Il particolarismo dei diritti. Poteri degli individui e paradossi dell’universalismo, Carocci, Roma 1999.\nP. Barcellona, Ipotesi interpretativa del processo di globalizzazione, in «Democrazia e diritto», n. 4, 2003, pp. 15-62.\nA. Catania, Diritto naturale e diritto positivo nella tradizione occidentale, in Id., Stato, cittadinanza, diritti, Giappichelli, Torino 2000, pp. 117-130.\nG. Chiesa (a cura di), Zero. Perché la versione ufficiale sull’11/9 è un falso, Piemme, Casale di Monferrato 2007.\nL. Ferrajoli, Diritti fondamentali. Un dibattito teorico, Laterza, Roma-Bari 2001, specie pp. 33-36.\nL. Ferrajoli, Diritto e ragione. Teoria del garantismo penale, Laterza, Bari 1996.\nL. Ferrajoli (intervento di), in Discussione, in A. Catania, L. L. Vallauri, Concezioni del diritto e diritti umani. Confronti Oriente-Occidente, Edizioni Scientifiche Italiane, Napoli 2000, pp. 455- 456.\nA. Ferrara, Democrazia e società complesse: l’approccio deliberativo, in S. Maffettone, S. Veca (a cura di), Manuale di filosofia politica, Donzelli Editore, Roma 1996, pp. 27-46.\nA. Gambino, L’imperialismo dei diritti umani. Caos e giustizia nella società globale, Editori Riuniti, Roma 2001\nA. Giddens,_ Reason Without Revolution? Habermas’s Teorie des kommunikativen Handelns_, in R. J. Bernstein (a cura di), Habermas and Modernity, Polity Press, Cambridge 1986, pp. 95-121.\nA. Greppi, Sulla critica di Habermas alla concezione liberale della democrazia, «Teoria Politica», n. 2, 1998, specie pp. 110-111\nJ. Habermas, Die Einbeziehung des Anderen, 1996, trad. it., a cura di L. Ceppa, L’inclusione dell’altro. Studi di teoria politica, Feltrinelli, Milano 1998.\nJ. Habermas, Erkenntnis und Interesse, trad. it. Conoscenza e interesse, Laterza, Roma-Bari 1990\nJ. Habermas, Erläuterungen zur Diskursethik, trad. it. Teoria della morale, Laterza, Bari 1994\nJ. Habermas, Faktizität und Geltung. Beiträge zur Diskurstheorie des Rechts und des democratischen Rechsstaats, 1992, trad. it., a cura di L. Ceppa, Fatti e norme. Contributi a una teoria discorsiva del diritto e della democrazia, Guerini e Associati, Milano 1996.\nJ. Habermas, Moralbewußtsein und kommunikatives Handeln, Frankfurt/M. 1983, trad. it. Etica del discorso, a cura di E. Agazzi, Laterza, Roma-Bari 1985.\nJ. Habermas, Nachmetaphysisches Denken, Frankfurt/M. 1988, trad. It. Il pensiero post- metafisico, a cura di M. Calloni, Laterza, Roma-Bari 1991.\nJ. Habermas, Recht und Moral (Tanner Lectures), 1988, trad. it., a cura di L. Ceppa, Morale, Diritto, Politica, Einaudi, Torino 1992.\nJ. Habermas, Strukturwandel del Öffentlichkeit, Frankfurt/M (1962), nuova ed. 1990, trad. it., Storia e critica dell’opinione pubblica, Laterza, Roma-Bari 2002.\nJ. Habermas, Teorie des kommunikativen Handelns, 2 Bde., Frankfurt/M. 1981 (b), trad. it. Teoria dell’agire comunicativo, di P. Rinaudo, a cura di G. E. Rusconi, 2 voll, Il Mulino, Bologna 1986.\nM. Hardt, A. Negri, Empire, Cambridge (Mass.), Harvard University Press, 2000, trad. it., Impero. Il nuovo ordine della globalizzazione, Rizzoli, Milano 2002\nA. Honneth, Kritik der Macht. Reflexionsstufen einer kritischen Gesellschaftstheorie, Suhrkamp Verlag, Frankfurt a. M. 1989, trad. it. Critica del potere. La teoria della società in Adorno, Foucault e Habermas, Dedalo, Bari 2002.\nP. Ingrao, R. Rossanda, Appuntamenti di fine secolo, Manifestolibri, Roma 1995.\nH.-J. Krahl, Konstitution und Klassenkampf, Neue Kritik, Frankurt a. M. 1971, trad. it._ Attualità della rivoluzione. Teoria critica e capitalismo maturo_, Manifestolibri, Roma 1998.\n«Luogocomune» (Sito web).\nC. Mouffe, The Democratic Paradox, Verso, London-New York 2000.\nG. Palombella, L’autorità dei diritti. I diritti fondamentali tra istituzioni e norme, Laterza, Roma-Bari 2002.\nS. Petrucciani, _Introduzione a Haberma_s, Laterza, Roma-Bari 2000\nS. Petrucciani, Temi marxiani, in S. Maffettone, S. Veca (a cura di), Manuale di filosofia politica, Donzelli Editore, Roma 1996, pp. 97-125.\nG. Preterossi, Legittimità e crisi dell’universalismo giuridico moderno. Appunti tra giuridificazione e sfera del ‘politico’ a partire dal paradigma habermasiano, «Teoria Politica», n. 3, 2002, pp. 161-175.\nG. E. Rusconi, Introduzione all’edizione italiana, in J. Habermas, Teorie des kommunikativen Handelns, 2 Bde., Frankfurt/M. 1981 (b), trad. it. Teoria dell’agire comunicativo, di P. Rinaudo, a cura di G. E. Rusconi, 2 voll, Il Mulino, Bologna 1986, vol. I, specie pp. 39-40.\nG. E. Rusconi, La teoria critica della società, Il Mulino, Bologna 1968.\nG. Vidal, La fine della libertà. Verso un nuovo totalitarismo?, Fazi, 2001\nG. Vidal, Le menzogne dell’impero e altre tristi verità. Perché la junta petrolifera Cheney-Bush vuole la guerra contro l’Iraq e altri saggi, Fazi, 2002\nD. Zolo, Il principato democratico. Per una teoria realistica della democrazia, Feltrinelli, Milano, II ed., 1996.\n•\nPrima pubblicazione: Alfonso Liguori, “Teoria critica, capitalismo, democrazia. Note su Habermas”,  «Critica Filosofica» 06.05.2008. Rilasciato sotto licenza Creative Commons."
  },
  {
    "objectID": "posts/pages/2013-05-05-maschile-femminile-sessualita-scrittura-basso-impero.html",
    "href": "posts/pages/2013-05-05-maschile-femminile-sessualita-scrittura-basso-impero.html",
    "title": "Maschile e femminile: sessualità e scrittura nel “Basso impero”",
    "section": "",
    "text": "Gli incontri nelle vicende della vita e dello scrivere. Cabala e candele. La polarità maschile/femminile da Platone a Weininger. Il dogma contemporaneo della masturbazione. La stesura del romanzo “Basso Impero” e la realizzazione della sua colonna sonora. “Viaggio allucinante di un coatto”: dalla pornografia ai libri. “Nel suo corpo”: accoppiamenti estatici con donne leggendarie. Perniola ed il sentire neutro. Transessuali nella Suburra. Von Baader, l’androginia e la Genesi. Gatti e alchimia. Crowley oltre il satanismo e la bigotteria. Cazzeggio e riflessione alla fine del ’900. Derrida e Borges: i compiti della scrittura. La sessualità dopo l’impossibilità del desiderio. La scrittura nel silenzio del corpo.\nHo potuto verificare l’incidenza di un maschile e un femminile nella scrittura in maniera piuttosto diretta nella stesura di uno degli episodi contenuti nel mio romanzo Basso Impero: in una delle scene del capitolo Festa di Liberazione due dei protagonisti più giovani, Angelo ed Elena, fanno sesso nel rudere della fontana di un parco pubblico; sorpresi dai Carabinieri, sono infine rilasciati senza conseguenze. Il capitolo è composto da una serie di quadri che si svolgono il 25 aprile 1994 a Frascati, la città in cui sono nato e dove è ambientata la maggior parte della narrazione. L’episodio è uno dei pochi che hanno un preciso rimando autobiografico riferendosi ad un fatto accaduto a metà anni ’80 a me e Claudia, la mia compagna dei tempi del liceo; può essere interessante considerare che questo episodio deve la sua versione definitiva proprio alla collaborazione tra me e lei, avvenuta dodici anni dopo il verificarsi del fatto.\nDetto per inciso, in tutto il periodo intercorso non avevamo affatto intrattenuto rapporti cordiali, poco tempo dopo la separazione c’eravamo addirittura azzuffati durante una festa, ci siamo persi di vista per lungo tempo, e la nostra nuova amicizia quasi ci sorprese. Ribadendo in forme operative il suo antico ruolo di musa colta, dopo aver letto quanto avevo scritto riformulò la storia dal suo punto di vista: ho quindi accorpato i due racconti rivedendo con lei il risultato e riservarmi le messe a punto finali. Ci sono quindi nella tessitura di questo passaggio del testo alcune espressioni che riconosco come mie, altre che sono esattamente le sue, altre ancora nate dal nostro incontro: tra quelle che ognuno di noi ha formulato distintamente, alcune rispettano la tradizionale opposizione maschile/femminile, altre per nulla.\nNoi abbiamo avuto due opportunità: quella di vivere insieme quella vicenda e quella di poterla elaborare in un momento successivo. L’argomento trattato è esplicitamente sessuale, ma forse ciò è accidentale rispetto al processo creativo: potevamo parlare pure di cucina, l’importante era celebrare l’incontro e ritrovarsi anche dopo la separazione. Non è difficile immaginare che tale dinamica di incontro/separazione e di singolarità/intersoggetività sia proprio quanto costituisce la scrittura. Il più delle volte, il processo è portato avanti da un autore singolo, comunque in rapporto essenziale con una sorta di comunità di idee; nei casi nei quali gli autori siano più di uno, è comunque necessario un coordinamento unitario del processo creativo.\nSe una polarità di tipo maschile/femminile è presente nella scrittura come nel pensiero, maschile e femminile sono attributi il cui utilizzo può essere del tutto trasversale rispetto ai generi biologici che caratterizzano l’individuo. Laddove maschile e femminile sono elementi di un processo unitario si comprende quanto possano essere inadeguate alla loro intima realtà tanto chiusure e isolamenti quanto sovrapposizioni e violenze. Siamo assuefatti a tali obbrobri, così come ad una scrittura priva di consistenza e carente di riferimenti, costretta ad autereferenzialità e autopromozione. Tuttavia, non siamo obbligati a sottostare ai luoghi  comuni, e possiamo anche volgere oltre.\nLa Cabala suggerisce che gli elementi costituenti il maschile e il femminile provengano dalle sfere cosmiche. Lo Zohar ricorda che l’anima è formata da elementi maschili quanto femminili: così la candela è maschile nel suo elemento scuro, lo stoppino, e femminile in quello chiaro, la fiamma. Un carattere analogo è facilmente attribuibile alla scrittura: possiamo infatti vederla maschile nei caratteri manifesti ed espressivi, femminile in quelli taciuti e puramente recettivi. Come una candela ha il compito di trasmetterci luce in condizioni di oscurità, alla scrittura compete la funzione di distinguerci dalle altre cose e al contempo ricongiungerci ad esse: i due aspetti sono correlati e non hanno senso l’uno senza l’altro.\nUna metafisica della sessualità relativa all’origine dei generi da una singola unità si formula nella Grecia antica dal mito platonico dei Titani, dopo il loro assalto al cielo scissi in due principi in perenne ricerca reciproca; nei primi del Novecento Otto Weininger indaga i principi e le manifestazioni sessuali in base all’idea che i due generi siano modelli ideali che rappresentano le polarità a cui ogni individuo tende. La teoria della polarità fa comprendere l’immensa portata di ogni incontro, ma laddove viene a mancare la dinamica della relazione i presunti elementi cosmici o metafisici si risolvono in ipostasi dei ruoli sociali e quindi in giustificazione dei rapporti di potere, rendendone i caratteri semplici strumenti di dominio: ciò è quanto l’esperienza contemporanea sta cercando di smantellare, pur se nelle forme più pubblicizzate procede in modo confusionario e banalizzante, e laddove isola e contrappone il maschile e femminile non fa che confermare i condizionamenti da cui pretenderebbe di emanciparsi.\nTra i vari piani che ho tentato di stabilire in Basso Impero, mio primo e finora unico romanzo, l’elemento sessuale è decisamente presente. Il libro è nato in lunghi anni a partire da quelli dell’università intersecando tra loro percorsi molto diversi. La sua pubblicazione a fine 2006 coincide con la decisione di mettere un punto definitivo alle esperienze e ai contesti nei quali era stato formulato, e si accompagna al perfezionamento dei miei interessi musicali; gli adattamenti sonori di vari estratti dell’opera, da me realizzati attraverso processi di istant composition e post-produzione, e tratti principalmente da registrazioni effettuate durante il soggiorno maremmano del biennio 2005-2006, hanno ricevuto un paio di premi.\nAttualmente, per quanto abbia in mente un sequel, questo libro dalla composizione piuttosto eterodossa zeppo di sperimentazioni linguistiche rappresenta una particolarità nella mia produzione, e tuttavia è piuttosto rappresentativa dei miei percorsi. Non lo considero affatto finito ed è ancora ampiamente perfezionabile, ma questo è un po’ il tratto di tutta la mia attività, ed è uno dei motivi per cui sono prolifico e parco allo stesso tempo. Ad ogni modo, arriva il momento per ogni cosa.\nQuando qualcuno mi chiede quale sia la trama del libro, dico che ce ne sono così tante che almeno una di suo gradimento la trova sicuramente. Se insiste e vuol sapere di che tratta, rispondo che riguarda quanto gli altri libri escludono. Per i più insistenti, riassumo così: il documento triviale e squisito dell’incoscienza dei nostri tempi, concentrato nell’osservazione del periodo tra 25 aprile e 8 settembre 1994, cioè durante la prima era berlusconiana. A chi osserva che situazioni e personaggi sono un po’ estremi, faccio notare che è quasi tutto inventato, e che eventuali modelli reali erano decisamente peggio.\nInizialmente, lo scritto rappresentava una specie di sgabuzzino dove stipavo quanto non trovava spazio nelle mie sfere di attività poetica, filosofica e giornalistica; affollandosi i materiali, è divenuto cantiere, per assumere quindi un carattere cruciale quando ho precisato una narrazione ad un tempo continua e discreta: la suddivisione dei capitoli in episodi non sequenziali mi ha permesso di articolare una struttura modulare nel cui montaggio potevano trovare spazio precisione dei dettagli e sviluppi aperti.\nLa considerazione dell’elemento sessuale riguarda sia le figure maschili e femminili, che forniscono prospettive su se stesse e sulle diverse modalità di relazione, sia aspetti che hanno rilevanza per una fenomenologia dell’atto erotico, interessante tanto di per sé, quanto rispetto ad un ordine simbolico della narrazione, per cui la sessualità è cifra di qualcos’altro. Insomma, ci sono scopate di ogni tipo, la descrizione di una sega e anche una pagina intera dedicata all’organo femminile, la vecchia, dolce e cara fica: questo repertorio, però, non è mai fine a se stesso.\nInfatti, l’atto masturbatorio, oggi enormentente esaltato (in contraddizione non solo rispetto alle indicazioni religiose e a quelle della medicina tradizionale ma anche del criticismo kantiano, per cui costituiva «profanazione di sé per mezzo della volontà»), si affianca nella narrazione a peculiari manifestazioni dell’altrettanto celebrata e inconcludente comunicazione mediatica, dove il dolcissimo tonto-kattivo Porkoskin passa con toni inevitabilmente deliranti dalla fascinazione subita dalla pornografia (ai tempi del servizio 144) alla scoperta improvvisa della scrittura (nella forma di libri sulle bancarelle). Le musiche passano in rassegna tecno, silenzi, psichedelia e progressive, seguendo il flusso di quello che può ben essere definito il Viaggio allucinante di un coatto.\nhttps://soundcloud.com/claudio_comandini/viaggio-allucinante-di-un\nSullo schermo televisivo imperversano i canali del 144: sesso non tattile, esente da malattie veneree e veramente accessibile a tutti indistintamente, basta che paghi: il modello perfetto della democrazia contemporanea. Milly gli promette piogge dorate, quelle di Santo Domingo lo inquietano, Jessica Rizzo lo provoca, Selen lo cattura. «Selen. Selen, ti amo. Selen, sei bellissima, mi fai impazzire, non andare via, stai con me. Selen.» Masturbandosi con forsennata e scomposta eccitazione chiama il numero sovraimpresso, si vergogna e attacca al terzo squillo, eiacula rapidamente, inavvertitamente.\nLo strepito degli uccelli dilaga. Passa un camion. Un cane inizia ad abbaiare e poi altri, in lontananza, e non si fermano. Intanto lui ha collassato. Il chiarore del mattino non lo sorprende nemmeno un po’.\nDopo tempo indeterminato esce a cavallo del suo motorino modificato, prima che la madre lo chiami, che non gli va di sentirla, sennò la ammazza. Percorre le strade con noncuranza, non percepisce, non se ne rende conto nemmeno. Si è assuefatto anche all’odore dei rifiuti rancidi. Passa in piazza, non c’è nessuno, chissà perché. Arriva a scuola, la trova chiusa. S’era dimenticato del ponte. Un’occasione persa per fare sega. Torna in piazza, si mette ad orbitare come un satellite in demolizione. Dopo un po’ gli viene lo sgiribizzotto di fare un girozzo alla bancarellozza dei librozzi, che occhieggia dalla passeggiata: i libri, nuovo oscuro oggetto di un desiderio torbido. Li guarda inebetito nella loro lunga mareggiata. I libri.\nLibri pieni di pagine, pagine di parole, parole mai viste pria. Massicce distese di libri, di pagine, di parole, sterminate e sterminanti. Avoia a canne, pasticche e droghe varie! Sgomento. Improvviso, s’avvede di tutta l’ignoranzità. Ne apre qualcuno ad oracolo, e subisce dei traumi, giacché non ci capisce un cazzo che è un cazzo uno. Eppure resta incantato di fronte a loro. Non capisce a che servono, come quasi tutti ormai, ma continua a guardarli.\n(Basso Impero, Sovera, Roma pp. 32-33)\nL’episodio finale del capitolo Vocazioni inizia con il salvataggio della gattina Ishtar, trovata morente presso un cassonetto, e finisce con l’irrompere della luna alla finestra. L’episodio ha una funzione cruciale nell’economia del libro, ed è basato sull’osservazione dei rapporti tra capitale e provincia, cronaca e storia, concentrandosi nei passaggi di Cronache dal Basso Impero; si conclude quindi alle soglie dell’accoppiamento estatico tra l’io narrante e la sua compagna Serena: il primo non sono io pur se gli ho fatto molti prestiti, lei non è nessuna delle donne con cui sono stato anche se a queste concede molto. La simmetria tra l’occhio di cui la gatta è priva e la luna alta nel cielo porta in maniera piuttosto incidentale all’idea di una «sapienza solo apparentemente smarrita» e invece sempre disponibile.\nLa considerazione che ieri come oggi siamo abbandonati al nostro «perenne basso impero», l’immanenza nell’ordine delle cose di una sovversione legata alla nostra capacità di comprendere, la potenza degli aspetti magici impliciti della sessualità sono motivi che tornano in chiave diversa anche in un episodio del capitolo Di ogni cosa è vero l’opposto. Qui il nome della donna è Marozia, preso con molte libertà dalla principale donna di potere del mio amato medioevo romano, coperta di biasimo spesso più per il suo essere donna, che per la sua effettiva mancanza di scrupoli. Qui, in un amplesso occasionale sospeso tra sogno e realtà, diventa immagine del “conoscere” permettendo di aprire squarci sulla precarietà del vivere e sui raggiri della civiltà, sui rapporti tra parola e silenzio, scrittura ed entropia. E come ogni corpo si ritrova Nel suo corpo, musica e parole si sposano dove la reciproca attrazione mantiene la rispettiva indipendenza:\nhttps://soundcloud.com/claudio_comandini/nel-suo-corpo\nMi ha parlato senza parole nel suo corpo, mi ha ricevuto nel suo ventre immenso come la notte carica di sogni. Il suo sangue gemeva come se una falce di luna avesse reciso il velo che nasconde ancora il cielo. E ho avuto cognizione. Lei sa, dentro sè, anche se non ne parla, non ne parlerà mai, non ne ha le parole, non ne ha bisogno.\nLei è Marozia, non puoi non conoscerla, nessuno potrà mai averla. Un sogno veramente, veramente un sogno.\nLa mia memoria si deve affrettare a registrare, altrimenti andrà davvero tutto perduto, tornando alla sua matrice senza nome. Scrivere può essere davvero strappare la realtà alla sua consunzione; per chi leggerà, sarà una traccia per proseguire, e reinventare un percorso.\nChe non è mai stato.\n(Ibid, p. 72)\nGli squarci del possibile si chiudono implacabili, il limite della realtà ci consegna alla nostra storia: nessuna fuga è lecita. Il tema decisivo del “basso impero” non decade nel feticismo nozionistico, mantenendo peculiare l’attenzione al presente; l’interesse verso la sessualità tantrica, per cui prevalgono le idee di cosmicità e fusione, non preclude allo sguardo verso le categorie contemporanee di neutralità e ibridazione da una parte, e di quelle di desessualizzazione e apatia sensitiva dall’altra.\nUna nuova percezione del corpo, con l’imporsi di un sentire impersonale indifferente alla bellezza, all’età e alla forma, comporta il riesame dei rapporti tra sessualità e filosofia; un’altra direzione decisamente regressiva si accompagna al dilagare della pornografia, nell’era di Internet preciso modello di riferimento dai cui dipende un immiserimento non esclusivamente sessuale. Queste riflessioni sono sviluppate dal filosofo Mario Perniola, mio stimato professore a cui in diversi modi non ho mai smesso di fare riferimento, citato per altri motivi anche nella lettera con cui si apre il libro; ho cercato di sviluppare l’argomento della «sessualità espansa» per contrasto in un altro episodio del capitolo nominato, dove descrivo con dovizia di particolari l’incontro con una transessuale.\nLa scena si svolge a Roma, più esattamente nella Suburra, rione Monti, dove peraltro nacque mia madre. I toni grotteschi tentano il distacco tanto dal moralismo sessuofobico, quanto dalla retorica del sesso estremo, senza nascondere lo squallore e la sciatteria di televisori accesi, preservativi alla fragola e piedi puzzosi. Tra le righe, accenno alla bioingegneria senza cui sarebbe impossibile reinventarsi un corpo, e alludo alla componente feticista (da Freud collegata alla fantasia infantile del “pene materno”, pertanto piuttosto adeguata a comprendere molta della fascinazione esercitata dai transessuali).\nDal canto suo, il protagonista si stupisce nel considerare la sua neutralità sessuale: sostanzialmente, si accorge che non ha importanza appartenere ad un sesso o ad un altro, non ha nessun senso nemmeno la contrapposizione tra etero e omo, ormai abusata da piccole menti reazionarie dell’una e dell’altra schiatta dal presenzialismo mediatico sempre più funesto. La semplice scoperta a cui perviene è che al di là ruoli, inversioni, ansie e prestazioni ciò che conta è l’esperienza di un sentire libero dalla costrizione ad uno scopo.\nIl sentire neutro vuole disancorarsi dal vitalismo facilone e distruttivo, ma la vita imprecisa ci insegue negando spesso ogni perfezione minima. La cosidetta vita è ancora fortemente condizionata da inibizioni e tentazioni e avvinta ai miti del piacere e del dominio, mentre gli ibridi alla moda si riducono perlopiù a posticce unioni di attributi succubi di un’esasperazione degli stereotipi. Tuttavia, anche all’uscita del postribolo ci si può sorprende a riscontrare che non solo ogni genere ha in sé sostanza dell’altro, ma che diversità e incontro agiscono in tutte le cose: è questo il punto in cui è  possibile il recupero dell’androginia naturale e psichica, la cui consistenza originaria è individuabile anche nel primo manoscritto della Genesi, come ha decodificato in pagine suggestive e misconosciute il singolare teologo anarco-cattolico Fritz von Baader.\nIn Basso Impero tale idea trova immagine più piena nel gattino Rebis, che compare e caratterizza, per quanto in sordina, il penultimo capitolo La lunga notte delle stelle danzanti, in cui ho cercato di compendiare, incastanando qua e là citazioni di diverse canzoni, cosa possa aver significato essere stati ragazzi alla fine del ’900, non troppo beatamente ignari della bancarotta delle illusioni a cui ha costretto il periodo successivo. Ad ogni modo, è tutto il libro a fare a pezzi il proprio mondo e ad uccidere quasi ogni suo personaggio.\nUn gatto è l’unica cosa che vi nasce; la madre ha nome Ishtar, la luna, ed è quindi Figlio della Luna, sviluppando uno spunto del neo-gnostico Aleister Crowley, i cui spesso brillanti stimoli sono ordinariamente e colpevolmente lasciati agli opposti scempi di satanisti e bacchettoni. Il gattino, chiamato Rebis, “cosa doppia”, maschile e femminile in uno, è il prodotto finale di un matrimonio alchemico, rappresentato nell’iconografia tradizionale da un androgino bicefalo.\nCom’è giusto che sia, tale sublime creatura non fa assolutamente niente, gioca tutto il tempo e poi dorme tranquillo nel chiosco di un bar ispirato a quello del Chiringuito che proprio a Frascati ha rallegrato per qualche anno le serate di un bel gruppo di gente e dove l’arte dell’incontro tra maschile e femminile chiamata “rimorchio” ha vissuto una stagione piuttosto felice, come dovrebbe essere per ogni bar degno di questo nome. Narrativamente la circostanza si incrocia con un evento apparentemente banale come la ristrutturazione di una piscina comunale (fatto “mitico” e non nel senso giovanilistico, così come lo può essere ogni opera pubblica davvero compiuta in rispetto dei diritti di una popolazione), e l’assurdo ritorno dell’ultimo re di Roma,l’etrusco Tarquinio il Superbo (un aristocratico favorevole ai ceti popolari, giustamente restituito alla sua legittima gloria con l’augusto appellativo di «Fichissimo»). Tutta questa gran massa di stronzate ha un senso piuttosto preciso in quanto, favorendo la decisa intersezione di sogno e realtà, riflessione e cazzeggio, ricorda che tutto ciò che accade davvero accade proprio nella scrittura.\nPropriamente, nella scrittura accade l’impossibile, quanto altrimenti non avrebbe possibilità di esistenza pur essendo in essenziale rapporto con tutte le cose esistenti: il pensatore che ha espressamente stabilito più di ogni altro l’esigenza dell’impossibile e il carattere differente e altro della scrittura, è stato Derrida; invece, lo scrittore in cui possiamo trovarne l’indagine più dettagliata di fluttuazioni, svolgimenti e implicazioni, che nella sua opera prendono forme che vanno dalle enciclopedie incrociate con gli specchi di Uqbar ai vicoli di periferia di El Tango, è Borges. Tra i compiti che questi grandi autori ci hanno lasciato, concepire dei sistemi di relazione che smontino le false opposizioni, e articolare scritture che siano continua differenziazione.\nOggi siamo distanti dal modello platonico di certezze archetipiche, ma le parole spesso sono addirittura più veleni che farmaci e occorre prendere le distanze dai vizi di un presente in cui l’incapacità di distinguere si accompagna alla grafomania diffusa: la scrittura quindi sollecita il compito di registrare le variazioni che avvengono nel manifestarsi di un accadimento impossibile, e a rendere reale il suo stesso differire. Il sesso, ordinariamente dissociato tanto dall’eventualità della riproduzione quanto dall’esistenza dei generi, va salvaguardato dalla caduta di tensione erotica che costringe il desiderio alla propria impossibilità proprio laddove sembrerebbe regnare incontrastato: la sessualità può quindi mantenere senso e porsi alla base stessa del sentire nel suo testimoniare l’eventuarsi di un’androginia inattingibile, la quale né esclude gli opposti, né li risolve.\nScrittura e sessualità si muoverebbero quindi in uno spazio stabilito da un movimento ad un tempo di distinzione ed assimilazione, dove i generi non sono prodotti finiti e definiti, ma parte di un processo di continua scoperta. Maschile e femminile, autonomi e separati ma sempre uniti da continue gradazioni, si attraggono e si incontrano, si confrontano e si contrastano, rimangono distinti e tendono a fondersi. Ogni singola individualità è testimone di questa vicenda, scritta nel silenzio del corpo: ma non tutti sanno leggere sin qui.\n•\nPrima pubblicazione su “Terza Pagina” n.16, luglio/settembre 2008. Riveduto e ampiato.\nFotografia: Claudio Comandini, “Accoppiamenti ciechi” – Grizzana Morandi, aprile 2010."
  },
  {
    "objectID": "posts/pages/2017-02-23-dimettersi-da-frocio.html",
    "href": "posts/pages/2017-02-23-dimettersi-da-frocio.html",
    "title": "Dimettersi da frocio",
    "section": "",
    "text": "Le tematiche del mondo LGBT, dopo aver conosciuto una diffusione che ha sorpreso tanto per l’apertura mentale generalmente dimostrata dalla popolazione civile, quanto per una chiusura propagandistica non particolarmente incline al dibattito scientifico, sembrano ora conoscere alcune battute d’arresto. Infatti, negli USA Trump ha stabilito che bagni e spogliatoi delle scuole pubbliche_ torneranno ad essere utilizzati in base al sesso di nascita e non all’identità di genere. In Italia, un reportage delle Jene ha denunciato che l’UNAR (Ufficio Antidiscriminazioni Razziali della Presidenza del Consiglio) avrebbe favorito veri e propri fenomeni di prostituzione versando 55 mila euro di finanziamenti pubblici a favore dell’ANDDOS (Associazione Nazionale Contro le Discriminazioni da Orientamento Sessuale). Se la richiesta di dimissioni avanzata da una petizione online del direttore dell’UNAR Francesco Spano è stata battuta sul tempo dalla decisione dello stesso Spano, la ANDOOS continua a rivendicare le proprie direttive e evidenzia come altri finanziamenti arrivino anche dall’università. E dove le Jene sono l’esatta espressione del loro nome e si limitano a spettacolarizzare casi che meriterebbe altri approfondimenti oppure il silenzio, anche il movimento LGBT sembrerebbe essersi convertito ad una spettacolarità normalizzazione. Infatti, ormai lontano da una protesta utile a cambiare un mondo sempre più basato sullo sfruttamento, sembra perlopiù assecondare fenomeni di pinkwashing, inefficaci tanto per la tutela delle minoranze quanto per qualche emancipazione, e perlopiù intento ad arruffianarsi il pensiero dominante. Forse, il problema fondamentale è che ormai se elimini la spettacolarizzazione nessuno sa più che fare, e senza quella sembra ormai impossibile fare qualunque cosa. In tutto questo impazzare di impotenze, si dimentica che per definizione la legge non può alimentare parzialità, a costo di cortocircuiti capaci di conseguenze penose per tutti: infatti, un’autentica tutela di diritti dovrebbe fare in modo che questi siano garantiti a chiunque, a prescindere da qualsiasi orientamento o identità, e quindi senza favorire particolarismi giuridici e attività di lobbing. E in definitiva, la sfera intima è bene venga custodita come tale, senza essere costretta a normativizzazioni di nessun tipo. Diventa così particolarmente significativa e anche divertente la soirée dell’attore _Nino Spirli che, convinto che la battaglia per il riconoscimento sia ormai vinta, si dimette da qualsiasi appartenenza o identità ascrivibile ad un certo ambito.\nE basta! Si chiude, seppur con dispiacere, un capitolo durato – gloriosamente – 35 anni. Da quella prima volta in caserma, nel cuore delle nebbie delle Langhe, fino a qualche ora fa. Ma, veramente, giuro!, ne ho piene le balle di questa catasta di “frocetti” che sta subissando, se non l’Umanità intera, almeno la nostra Identità. Son troppi e troppo esagerati. Esasperano tutto: dall’immagine esteriore alla qualità della propria anima. Si sono talmente spinti oltre ogni plausibile confine, che non sanno più da dove siano partiti e perché.\nFacce di gomma, culi di silicone, sguardi da gatti infuriati. Spiumati più di un’oca da cuscino, ma muscolosi quanto e più di Rambo e Rocky shakerati insieme, seppur bigolodipendenti; oppure bugiardamente barbuti e pur sempre con la mente calamitata da ogni patta incrociata nella metro; argentini nei guizzi vocali come sigaraie da tabarin e apparecchiati come troie da saloon, anche fra i banchetti del mercatino rionale. Scemi e ignoranti, imitano le dee, ma non ne conoscono il nome e le virtù. Gusci vuoti di vite buttate.\nEppur presenti in ogni dove: dagli altari, infettati dalle foie di frustrati altrimenti senza futuro, fino alle cattedre delle scuole, minati dalle false teorie su un genere che spezza la Natura e forza la Società. Presenti, e celebrati da altrettanti ignoranti “padroni di casa”, nei salotti mediatici e nelle piazze dell’Arte, dove la Chiamata perde il contatto col Divino e diventa un bercio stridulo di pretesa attenzione. Travestiti da manager d’industria, funzionari statali, mercanti, artigiani… In uniforme, in camice, in tuta…\nFroci per convenienza, per moda, per carrierismo, per curiosità, per assuefazione, per rabbia. Per ignavia.\nSfrontati, arroganti, pretenziosi, volgari, razzisti ed eterofobi. Garantiti dal Potere, che li teme. Ingrassati dalla politica, che ne patisce i ricatti. Coccolati da vecchie puttane ingioiellate e ripulite dalla fede al dito; tutelati da leggi zoppe quanto il gatto e la volpe di collodiana memoria; accontentati nei sacramenti e nelle onorificenze.\nPadroni di un mondo che cambia dignità come fosse una mutanda pisciata di notte, pontificano e dispongono. Vomitano nuovi dogmi che la strada patisce ed accetta, preoccupata di non farsi crocifiggere, da una stampa impastata con inchiostro a sette colori e banalità, su quella cosa che non è cosa e che molti chiamano teoria del gender.\nMa che, poi, tacciono quando, invece, dovrebbero denunciare i martirii patiti da quelli come noi che muoiono, massacrati nei paesi islamici, nei paesi a regime comunista, in mezza africa, negli abissi dell’estremo oriente.\nEcco, io non ci sto ad ingrossare le fila di questi frocetti da commedia americana! Volevo essere ricchione alla vecchia maniera, io! E, dunque, mi ritiro!\nVolevo, sì, essere ricchione senza “matrimonio”; senza figli da consegnare al pubblico ludibrio, in un mondo che non è ancora pronto a cotanta provocazione; senza l’assurda pretesa di cancellare la bellezza della Santità del Padre e della Madre, non solo fra le calde mura domestiche, ma anche su un rigoroso certificato di nascita; senza la pietosa bugia che siamo tutti un po’ omosessuali, in fondo. Perché non è così!\nNo, mondo! Non ci sto più! Mi fermo. Mi sposto in un angolo. E non sono più frocio. Non consumo più, né atti, né sentimenti. Per rispetto. A me, ad un Lui, ad una Lei. Al Cielo e alla Terra.\nTornerò quando l’ultimo dei mentitori avrà ritrovato il buco dal quale è uscito e si sarà dileguato in quell’abisso dal quale qualcuno, scaltro e malfattore, lo ha convinto ad uscire per interpretare la commedia. La tragica commedia della morte della Dignità Umana.\nFra me e me.\nGiovedì 9 febbraio 2017 – Santi Martiri di Alessandria d’Egitto – a casa, scoglionato, in Calabria.\n•\nFotografia:Gay Pride Madrid 2013\nNino Spirli, “Mi dimetto da frocio”, «I pensieri di una vecchia checca» 9.02.2017"
  },
  {
    "objectID": "posts/pages/2017-05-15-etica-ribelle-scienza-giorello-donghi.html",
    "href": "posts/pages/2017-05-15-etica-ribelle-scienza-giorello-donghi.html",
    "title": "Etica del ribelle. La scienza e la storia tra fratture e continuità",
    "section": "",
    "text": "Il Ribelle è il singolo, l’uomo concreto che agisce nel caso concreto. […] Non gli servono teorie, né leggi escogitate da qualche giurista di partito». A Ludovico Geymonat (Galileo Galilei, 1957) fa controcanto Enrst Junger (Trattato del ribelle, 1980): «Soltanto uomini liberi possono diventare liberi». Consistenza e paradosso di parole quali queste, che rifiutano di dare per scontata la nostra libertà, permettono di smascherare le costrizioni di un ordine costituito apparentemente “normale”. La prima libertà è pertanto in un atteggiamento di critica inesauribile, capace di contestare gli aspetti conformistici del senso comune nonché quelli interni ad un movimento rivoluzionario, sopravvivendo così al rischio di vecchi e nuovi sottomissioni. Soprattutto, un rigoroso esercizio dell’etica della ribellione permette alla scienza storia e conoscenza. A tali conclusioni giungono il filosofo della scienza Giulio Giorello e l’esperto di comunicazione scientifica Pino Donghi (conduttore di Dialoghi matematici presso l’Auditorium di Roma) nel libro L’etica del Ribelle. Intervista su scienza e rivoluzione (Laterza, Bari-Roma 2017).\nQuesta ribellione non è fuga dalla realtà: piuttosto, risponde alle sue concrete esigenze di esperimento e verifica, ne permette la trasformazione. In tale dimensione, i confini tra poesia e scienza si dilatano. Un letterato ingegnere quale Carlo Gadda (Meditazione milanese, 1928), particolarmente interessato a rappresentare nella sua scrittura un mondo complesso ed eterogeneo, si appella all’essenza del pensiero scientifico di venire a patti con la realtà, e quindi eliminare quanto sembrava funzionare e invece non funziona più. Tale elemento di prova lo troviamo radicalizzato in Karl R. Popper (Logica della scoperta scientifica, 1934-1959), per cui è nella natura stessa delle ipotesi quella di essere in contraddizione con l’esperienza sensibile e quindi di poter essere falsificabili: insomma, un’autentica teoria scientifica è quella che può fare errori con cui confrontarsi, mettendosi di continuo in discussione, esponendosi al rischio di essere eliminata. Sempre ribelle.\nDal lessico scientifico proviene anche il termine rivoluzione, il cui etimo è nel latino revolutio:_ in astronomia il movimento di ritorno di un pianeta alla propria posizione iniziale. L’assunzione del termine comporta proprio il distacco da una teoria che non funzionava più, quale quella eliocentrica aristotelico-tolemaica, e quindi la conquista definitiva della visione eliocentrica. Dall’astronomia di Copernico l’utilizzo del termine rivoluzione sconfina nella fisica con Galilei, e ‘rivoluzione copernicana’ diventa con Kant una sorta di metafora del rovesciamento delle condizioni del conoscere. Questo è il momento in cui nella storia e nella conoscenza il soggetto non riflette più passivamente un mondo già ordinato, ma diventa ordinatore del mondo dell’esperienza. Ed è interessante notare come tali considerazioni, sviluppate nella_ Prefazione alla seconda edizione della _Critica della Ragion Pura (il testo, pubblicato una prima volta nel 1781, conosce sua completa definizione del 1799), siano contemporanee allo svolgersi della Rivoluzione Francese, che avanzando il proposito di tornare alla Roma repubblicana e al ripristino di un’antica libertà perduta pone le condizioni di un ordine politico capace di riflettere i cambiamenti di quello sociale. Un’orbita tornando all’origine conosce una nuova partenza._\nLa rivoluzione, tanto scientifica quanto politica, è quanto, mediando tra tempo e conoscenza, conduce a cambiamenti storici nella idee che definiscono un mondo. Quindi, come indica Thomas Kuhn (La struttura delle rivoluzioni scientifiche, 1962),_ anche a mutamenti e rotture _di e nelle_ pratiche. Una rivoluzione comporta infatti una componente ideale e condizioni operative, una forte risolutezza confinante con la violenza, fasi alterne di distruzione e restaurazione. L’utilizzo del termine è stato spesso segnato da abusi, ma ci si può difendere da questi, e quindi far funzionare davvero una rivoluzione, proprio grazie al persistere di un atteggiamento di ribellione. Tale atteggiamento si ricollega a quella «lotta contro lo pseudopensiero» al quale Giorello ha da tempo fatto riferimento riepilogando il dibattito epistemologico in Italia (L’immagine della scienza, 1977), e che ha dalla sua parte aspetti quali il «riconoscimento del carattere creativo dell’astrazione scientifica» (Geymonat) e la «comprensione storico e genetica dell’impresa scientifica» (Enriques). In questo modo, anomalie e mostri logici quali funzioni non regolari e curve patologiche, antinomie e crisi dei fondamenti, ricevono un valore di opportunità per la conoscenza, premettendo così alla radicale messa in discussione della scienza di procedere nel proprio corso. _\nOggi tale corso procede tra bosoni elementari, materia oscura, nuovi sistemi solari. Infinite scoperte nell’infinitamente piccolo e nell’infinitamente grande sembrano conoscere sintesi perlopiù locali: fatti e teorie si ribellano di continuo. Nel mentre, nel nostro mondo alla periferia delle galassie quanto ancora chiamiamo politica risulta perlopiù avvilita da false rivoluzioni: prevale un conformismo intorpidito incapace di rapportarsi alla realtà. Per rispettare la propria «esigenza di sincerità» risulta così strategico pensare quel «sistema acentrato del sapere»_ di carattere neoilluminista nel quale le arti e la scienza costituiscono reti di saperi privi di blocchi gerarchici eppure solidamente articolati. La libertà di cambiare è negli elementi di continuità e discontinuità, rigore e condivisione, connaturati al lavoro scientifico e al pensiero critico. La «libertà di dire no», come già sapeva Junger, per quanto costantemente rifiutata dalla maggior parte delle persone, è la sola che possa permettere di fare la storia autentica._\nDov’è che la distinzione tra rivoluzionario e ribelle è utile per capire le dinamiche dei cambiamenti nella conoscenza?\nIn vari casi alcune grandi teorie scientifiche nascono da un atto di ribellione, vissuto per rimanere coerenti con se stessi e perché - come si è detto - non venga meno l’esigenza di sincerità. Qui io citerei le lettere in cui Darwin definisce l’idea dell’evoluzione delle specie addirittura come una sorta di omicidio, un delitto che avrebbe commesso verso la società dentro la quale è cresciuto. E però, precisa, io non posso fare diversamente, perché altrimenti verrebbe meno il mio desiderio di sincerità. Darwin preferiva andare contro l’opinione pubblica piuttosto che mentire a se stesso.\nQuesto, di nuovo, ci porta a concludere che è la stessa molteplicità delle interpretazioni a far risaltare l’importanza dei fatti.\nLa libertà di coscienza si alimenta della durezza dei fatti. Non è che uno, perché è libero di immaginare quello che vuole, fa in modo poi di piegare le osservazioni o gli esperimenti alle proprie fantasie. Ricordiamo quel passo dell’Autobiografia ove Darwin spiega come gli sia impossibile non fare congetture; ma quando quelle congetture vengono smentite dai fatti, egli si sente costretto a farne altre, che saranno magari smentite anch’esse, producendo ulteriori ipotesi e teorie, finché non se ne trovi una che, infine - ma è una fine solo provvisoria -, si accordi bene con i fatti. E ci dice: non so se sia opportuno in generale, ma io sono fatto così; non posso fare altrimenti. sembra quasi di ascoltare Lutero alla Dieta di Worms, con il suo «Io sto qui saldo [di fronte all’imperatore]».\nMa allora, quando affermi che l’idea delle rivoluzioni scientifiche illumina la stessa prassi delle rivoluzioni politiche moderne, stai dicendo che anche l’immaginazione politica non può che confrontarsi con dei “fatti”? Che il progetto rivoluzionario deve, sin troppo spesso, venire a patti con la realtà?\nLa politica è un arte del possibile, non dell’impossibile. Tuttavia, è anche vero che ci sono più modi secondo cui si modella quest’arte.\nQuindi i fatti restano tali, sempre e comunque, pur interpretati alla luce di una teoria. La storia ci impone ogni volta di rileggerli e, reinterpretandoli, tali fatti possono essere “modellati” in vario modo. Uno studioso del rapporto tra politica e scienza come Roger Pielke, direbbe che i risultati della scienza sono utili nella misura in cui allargano, moltiplicandolo, il range di «opzioni per la scienza politica»_ che il dato legittima._\nI fatti non vincolino la libertà dell’interpretante, la stimolano. Altrimenti, l’interpretante non saprebbe cosa interpretare. Detto con franchezza, questo taglia di netto il vecchio dibattito se ci siano solo interpretazioni o solo fatti.\nLa storia quasi ci impone, ogni volta, di rileggere i fatti reinterpretandoli. Vorrei tornare a quello che dicevi sulla scienza e ai suoi rapporti con la società.\nÈ stato uno dei meriti minori di Kuhn aver sottolineato come fosse inusuale, anche e soprattutto nel contesto accademico americano di cui lui faceva parte, introdurre considerazioni storiche in ambito scientifico. Nel nostro Paese, invece era un’esigenza vitale emersa nella polemica con Croce e Gentile da parte di Federigo Enriques. Nel 1936 costui scrive un articolo seminale che era dedicato alla rilevanza della storia della scienza, sia per gli scienziati stessi, sia per l’educazione civile degli italiani, sia per la storia della logica. L’idea, in breve, era questa: primo, la storia della scienza fa parte della storia tout court, e questa non è soltanto una storia di re e di generali. L’altra cosa interessante, in Enriques, è che la storia della scienza è un trampolino, talvolta, per fare luce su alcuni oscuri problemi che la ricerca rischierebbe altrimenti di non cogliere appieno; quindi, la storia è uno stimolo per i ricercatori. Poi, assai importante, è un terzo punto: la storia della scienza insegna la tolleranza, la libertà di critica, l’anticonformismo. E tutto ciò, si badi, da un punto di vista “contenutistico”, giacché Enriques non riteneva che ci fossero grandi fratture nella storia, almeno in quella del pensiero scientifico. Si tratta di un aspetto laterale nel nostro discorso; ma quello tra “rivoluzionari” e “continuisti” è un dibattito che interessa persino la matematica (come abbiamo visto evocando le eterodosse pagine di Dirac [per il quale, se il matematico inventa le regole e il fisico le trova nella natura, si mantiene tra le due discipline un rapporto coestensivo e sono tra loro intercambiabili - ndr]). Forse in matematica non ci sono “rivoluzioni” nel senso in cui ci sono in fisica e né tanto meno in politica; ma, come si è detto, anche lì certi primati vengono detronizzati, per esempio viene detronizzata la prominenza della geometria euclide a, e la pluralità delle geometrie rappresenta un elemento di crescita, anche per la fisica: rimando a uno dei testi più belli che abbia mai letto in proposito, la voce “Relatività” scritta da Tullio Regge per l’_Enciclopedia _edita da Einaudi.\nTorniamo alla rilevanza del tempo nel contesto delle rivoluzioni: è il tempo dal quale vediamo e ricostruiamo ciò che è accaduto che ci dà, ogni volta, una lettura diversa?\nDirei di sì. Se dovessi fare una battuta, secondo me il tempo è come il coccodrillo della favola di Peter Pan. Ci si può davvero trovare nelle condizioni di Capitan Uncino! I dogmatici sono coloro che pensano che, arrivati ad un certo punto, si conquisti la verità indiscutibile. Sono un po’ come quell’uomo di mare: rischiano di lasciarci la mano - ed è giusto così, perché hanno compiuto un’indebita estrapolazione. Il tempo, invece, scandisce il nostro paziente lavoro di costruzione e decostruzione, il che avrebbe trovato d’accordo anche Enriques; solo che, a volte, il tempo non è così paziente, e rompe d’imperio. Questa è la differenza tra un continuata e un fratturata, tra uno che è dalla parte di Enriques, e uno che sta dalla patto di di Kuhn, e di Kant.\nRiprendiamo, ora, col senno di poi, la contrapposizione Kuhn-Popper: un clima filosofico che all’università vedeva contrapporsi gli schieramenti quasi a livello di tifoserie intellettuali. \nCredo che un libro come quello di Geymonat, Riflessioni critiche su Kuhn e Popper, almeno nel nostro Paese, abbia contribuito a calmare le acque, e a far vedere come ci fossero, altre che delle divergenze, anche delle parentele. Spingeva ad andare al di là delle contrapposizioni sterili. E poi Feyerabend e Lakatos sono un’altra cosa, in particolare il Lakatos antifondazionalista nella matematica come nelle scienze empiriche: è lui che ci teneva a ribadire che si può lottare e dare e anche morire, semplicemente basandosi su una congettura. Voglio dirlo con uno dei miei autori preferiti: «Ho fondato la mia causa sul nulla», come Max Stirner conclude il finale de L’Unico e la sua proprietà.\nMa si può ancora dichiarare oggi, forse con una semplificazione piuttosto didascalica, che Popper teorizza la scienza così come _dovrebbe progredire, mentre Kuhn racconta di fatto lo fa?_\nMi sembra quasi un omaggio alla grande divisione di Hume, se vuoi: fatti contro valori. Però, una volta che si è detto questo, bisogna capire bene cosa siano i nostri ideali di scienza. Popper aveva degli ideali di scienza: e quelli di Kuhn erano a loro volta degli ideali di scienza, oppure no? Perché Kuhn non è sempre stato chiaro, dove è normativo e dove è descrittivo. Feyrabend l’ha colpito duramente su questo punto.\nKuhn, Feyerabend e Lakatos, questi tre giganti della disciplina, il cui pensiero hai seguito per larga patto della tua vita intellettuale, si definiscono pro o contro Popper; e dunque, come tu stesso hai avuto modo di dire, grazie a Popper…\nTutti e tre sono contrapposti alla Logica della scoperta scientifica _di Popper; tutti e tre pretendevano non di abolire, ma di perfezionare Popper; ma tutti e tre, per dirla un po’ rozzamente, a Popper “hanno fatto girare le scatole”; oltretutto, la replica di Popper è stata, apparentemente, di chiusura. Il limite di tutto questo che è ora, secondo me, siamo andati oltre i paradigmi di Kuhn, oltre la sua dicotomia tra scienza normale e scienza rivoluzionaria. Adesso si tratta veramente, come capiva Geymonat già nel 1985, di andare a scovare la filosofia dentro le pieghe della scienza e vedere come i grandi problemi filosofici prendano oggi veste scientifica. Voglio proprio dire i problemi come, che so io, l’_essere e il nulla, ovvero perché c’è qualcosa invece che nulla: tutto ciò oggi va affrontato alla luce non solo della logica, ma della fisica o della biologia, tenendo conto dei risultati di tali discipline. Come si fa a parlare di essere e nulla, se si ignorano le idee di Einstein, di Bohr, di Pauli, di Schrödinger, di Dirac? Se non ci si confronta con le teorie della materia e dell’antimateria? E come mai è potuto emergere evolutivamente un soggetto cosciente? Un paio d’anni fa ho sentito un bell’intervento di Massimo Cacciari alla Milanesiana, in cui concludeva più o meno così: «Signori filosofi, qui o studiate fisica (e biologia) o chiudete bottega!»\nD’accordo! E allora?\nDobbiamo riprendere l’insegnamento di Mill; dobbiamo anche aggiornare il grande tema illuministico di Geymonat senza dimenticare che, se c’è un qualcosa che accomuna i grandi e più diversi illuministi, è la coraggiosa aspirazione a distruggere ogni discriminazione. E la discriminazione, secondo me, è un ostacolo anche per la conoscenza. Anzi, non è soltanto il nemico evidente del vivere civile. La discriminazione è il nemico della conoscenza.\nDobbiamo riprendere anche certi tempi del positivismo? \nIl positivismo ha avuto grandi meriti, quelli stessi che nella sua Meditazione milanese Gadda gli riconosceva; il rispetto del dato, lava sottolineato che un autentico problema è sempre affrontabile, che se oggi non riusciamo a risolverlo ci riusciremo magari domani, che comunque bisogna andare avanti, che gli sforzi umani sono limitati, ma la sequenza di quegli sforzi umani, invece, si prolungherà all’infinito, come osservava intelligentemente Friedrich Engels nell’Anti-Dühring. Bisogna anche avere il coraggio di dirlo, soprattutto perché oggi - sarà anche per la contaminazione con discorso, si fa per dire, politico - ci sono tre tipici insulti che vengono filosoficamente distribuiti: empirista, positivista e illuminista! Ma io non posso che sostenere, come ho fatto, la difesa dell’empirismo, il rispetto del dato, e sto questo profilo anche Pascal, sebbene non lo dica, è un empirista, così come lo è Spinoza, per non dire Hume, l’empirista per eccellenza. Positivismo e neopositivismo, a loro volta, possono suonare come peccati; ma il neopositivismo, in particolare, è stato anche una grande espressione di libero pensiero. E qui traccerei un elogio, soprattutto, di un grande neopositivista, che è stato maestro e amico di Geymonat, cioè Moritz Schlick, assassinato da un fanatico nazistoide sulle scale dell’Università di Vienna. E infine, “illuminista”, di nuovo, quasi un’accusa infamante.\nUn’altra accusa che va di gran moda è quella di scientista.\nTrovo ridicola l’accusa di scientismo a chi difende la scienza dome componente imprescindibile della nostra cultura. Però, è storia vecchia: siamo nel Paese ove è nato Galileo ma che è anche quello dove è stato condannato. D’altra parte, trovo superficiale l’accusa anche l’idea che talora viene definita come il “vangelo secondo la scienza”. Si vorrebbe fare della scienza una nuova religione, ma perché? A leggere certe prese di posizione, magari in replica ad alcune provocazioni, sembra di assistere a riti per onorare le particelle elementari o qualche altra entità della scienza. Ci siamo fatti prendere in giro a sufficienza da locuzioni come la “particella di Dio”, a proposito del Bosone di Higgs. Cosa dovremmo fare, costruire altari o fare un monumento al bosone dentro la cattedrale di Saint-Pierre, a Ginevra, da cui partì la riforma di Calvino? Dovremmo istituire, poniamo, un culto degli integrali? E le derivate? Come la prenderebbero le derivate?\nNon è di molto tempo fa la moda dell’idea di una fine della storia; e se finisce la storia finisce anche la rivoluzione…\nSe finisce la storia, non ci sono più rivoluzioni: è lo slogan che qualcuno, ma forse solo con editoriale furbizia, ha provato a lanciare sul mercato delle idee dopo la caduta del muro di Berlino. Ma la storia, come sappiamo, non è affatto finita. Lo stanno a dimostrare, tra l’altro, le cosiddette primavere arabe, persino nel loro stesso fallimento. Queste rivoluzioni sono vanno viste, secondo me, in modo ingenuo, come dei tentativi di instaurare la democrazia, ma poi abortiti perché “gli arabi non sarebbero all’altezza”. In un recente passato, qualcuno è arrivato a dire che il terrorismo islamico esiste in quanto gli arabi non avrebbero mai avuto Aristotele! Dimenticando che se noi leggiamo Aristotele lo dobbiamo proprio a loro. Pensiamo ad Averroè, che ’l gran momento feo, per citare Dante. Semmai, si potrebbe dire il contrario, ci sono i terroristi perché c’è stato Aristotele… Ma forse Aristotele lo potremmo anche assolvere, mentre su Pitagora e Platone si addenserebbero sospetti! Battute a parte, il problema è che in realtà dentro le culture, anche nelle pieghe di quelle più sofisticate, può annidarsi la tentazione della violenza. E qui bisogna avere il coraggio che ha avuto Carlo Mario Martini, allora arcivescovo della diocesi ambrosiana, quando si è chiesto: ma il Dio dei cristiani, il Dio dei monoteisti che è pure il Dio dell’ebraismo e il Dio dell’Islam, è o non è un seminatore di violenza? La risposta è sì, è un fautore di violenza. Questo non vuol dire che uno debba fare necessariamente a meno di Dio o che debba imporre al suo posto il materialismo dialettico o qualche altro ateismo di Stato. La presenza di Dio è invitante e perturbante, anche nei travagli del mondo arabo, e non solo. Adesso siamo nella fase in cui si è determinata una grande divisione fra i laici, che non sono necessariamente sempre democratici, e gli islamici, i quali, certo, non sono tutti intolleranti e fanatici, e gli islamici, i quali, certo, non sono tutti intolleranti e fanatici, quasi per definizione!\nAnche qui siamo contro gli stereotipi! A te pare che un atteggiamento del genere sia presente nei Paesi arabi?\nSì, e quello che spero è che possa crescere. Per esempio, in Violenza e Islam _il poeta siriano Adonis (Ali Ahmad Sa’id) in una serie di conversazioni con la psicoanalista Houria Abdelouhaed (la versione italiana è stata pubblicata da Guanda, sul finire del 2015) insiste, da una parte, sul fallimento delle sollevazioni che negli ultimi anni hanno sconvolto il mondo arabo; dall’altra, sull’incapacità dell’Occidente (Europa e Usa) di aiutare in modo sostanziale i democratici, perseguendo invece interessi economici e politici a breve termine, facendo così il gioco dei fondamentalisti. Ora, si può essere in disaccordo con alcune delle opinioni espresse da Adonis; ma c’è più d’un punto in cui egli sa mirabilmente coniugare passione e intelligenza. Proprio a proposito delle oramai appassite “primavere” nota che «l’errore è stato quello di concentrarsi esclusivamente sull’abbattimento dei regimi esistenti», dimenticando che, «per fare la rivoluzione […] serve una rivolta interiore in nome della libertà». La propria e quella altrui. Con parole diverse: «bisogna accettare l’altro nella sua diversità e questo è possibile curando una società laica». _Laica, sottolineo! Perché la rivoluzione funzioni occorre quella che abbiamo chiamato un’etica del ribelle.\nMa è difficile in ogni* rivoluzione politica, anche in quelle del nostro Occidente. E i critici dell’idea stessa di rivoluzione insistono che prima poi si scatena di nuovo l’oppressione, che l’indipendenza dei rivoluzionari sfocia nel terrore, e che la stanchezza indotta da quella lanterna magica della storia apre la strada alla reazione…*\nSono tanti i modi in cui l’etica del ribelle può spegnersi. Ma il fatto che la vita si conclude nella morte è forse una ragione per decidere da subito di non vivere?\n[…]\n\n\n\neticaribelle\n\n\n•\nGiulio Giorello - Pino Donghi, “L’etica del Ribelle. Intervista su scienza e rivoluzione”, Editori Laterza, Bari-Roma, 2017, pp. 115-129.\n•\nImmagine: “Nicolaus Copernicus - Heliocentric Solar System”."
  },
  {
    "objectID": "posts/pages/2018-01-09-profilazioni.html",
    "href": "posts/pages/2018-01-09-profilazioni.html",
    "title": "Profilazioni predittive e comportamenti elettorali",
    "section": "",
    "text": "Denunciare una realtà e svelarne il nome, piuttosto che assecondare luoghi comuni, significa iniziare a trasformarla. Svelare l’ideologia implicita della digitalizzazione, e demistificare le illusioni di progresso sociale e di smisurata libertà di Internet, può contribuire a tutelare e proteggere le nostre autentiche libertà, e anche a fare buon uso della Rete. Il sociologo Renato Curcio sulle trasformazioni indotte dal digitale ha pubblicato L’impero virtuale (2015), L’egemonia digitale (2016), La società artificiale (2017). Il primo libro descrive come l’egemonia di aziende che gestiscono i dati legati all’utilizzo dei dispositivi digitali disegnino mappe concettuali di desideri e necessità della popolazione mondiale. Il secondo si concentra sulle ricadute di Internet nelle condizioni concrete del mondo del lavoro, e chiude denunciando le sue patologie: autismo digitale, obesità tecnologica, ethos della quantità, smarrimento dei limiti. Il terzo, sempre affiancando questioni strutturali e testimonianze vissute, si apre focalizzando lo sfruttamento digitale delle relazioni umane, laddove sono gli strumenti tecnologici che, seguendo uno schema capitalistico, usano come loro protesi persone ridotte a fonti di dati.\nTanti sogni diventano incubi. Così, oggi l privato è stato realmente riassunto nel pubblico, ma sono i privati ad esercitare il monopolio tecnologico che gestisce gli strumenti della comunicazione. Dove ormai gli stati sono privi di corpo e cuore e la finanza internazionale gioca d’azzardo su ogni piazza, alla virtualizzazione dell’economia segue quella della socialità. E se da tempo che con gli slogan del sessantotto si vendono automobili, un indice del cambiamento intercorso da altre stagioni è proprio nella diversità che hanno il pubblico nel suo senso ‘politico’ e in quello ‘social’. Infatti, oggi sui social la violazione della privacy è volontaria, sembra normale fare spettacolo e mercatino di sé stessi, sorvegliandosi con più accanimento di quello delle spie di una volta, eppure più osceni di qualche pornostar. Miliardi di ingenui considerano la fornitura di dati come se fosse l’affermazione della propria libertà personale, ma ormai ad opporsi esplicitamente alle aberrazioni della Rete ci sono anche guru del web con notevoli ruoli di progettazione e dirigenza, tra cui Sean Parker (Napster, Fb), Evan Williams (Twitter), l’informatico Jerry Kaplan e lo scienziato Stephen Hawking. L’arroganza della falsa concretezza che confonde natura e cultura è stata denunciata da Raffaele Coniglione (Università di Catania), mentre la preponderanza del falso e di quelle che sono ormai note come fake news è stata analizzate da Katharine Viener (The Guardian). L’indagine sulle specifiche forme di oppressione del capitalismo digitale e dei guasti cognitivi che comportano è necessaria per cogliere il nucleo della nostra condizione: ovviamente, a ciò deve accompagnarsi l’alimentare gli usi migliori delle nuove tecnologie, quali le biblioteche online, e anche quella di siti che non prescindono da contenuti, documenti, esperienze, nei quali si colloca anche questo. A tal fine, utilizzare le piattaforme social significa tentare di farne dei Cavalli di Troia, anche se pure loro rischiano purtroppo di venir minimizzati quali cavallucci a dondolo.\nQuanto Curcio chiama colonizzazione dell’immaginario, che consiste nella depredazione le materie prime del nostro vivere, procede attraverso «l’iperconnessione, la schiavitù mentale, l’app-dipendenza, l’alienazione della memoria, il furto dell’oblio, e il deterioramento della sensibilità relazionale» (L’impero virtuale, p. 10). A ciò non è possibile reagire rifugiandosi in un banale antitecnologismo. Infatti, la tecnica è espressione di una struttura ontologica e forma mentis che sviluppa sempre nuovi organi e nuove visioni del mondo: da sempre gli strumenti attrezzano le nostre attività e plasmano le nostre capacità (La società artificiale, p. 7). La tecnica non è mai stata neutrale, e ha da sempre priorità indirizzate da sviluppo economico e interessi politici; inoltre, la relazione tra tecnologia e immaginario è sempre esistita, come segnalato da Postman, per cui ogni strumento porti con sé delle predisposizioni che indirizzano gesti e risultati (L’egemonia digitale, p. 9). Il problema nasce quindi nella considerazione di quale struttura economica e forma politica operino, e di quale sia la sovradeterminazione costituita dalle oligarchie produttrici di strumenti. Strumenti basati dichiaratamente su tecnologie chiuse, brevettate, proprietarie, che mirano a stabilire l’interpretazione generale del mondo e della vita attraverso la sua costante monitorazione, inquadrano queste nel capitalismo e nelle dinamiche di classe.\nIl gioco della connessione globale sembra condurre al dissolvimento definitivo. Non c’è né centro né luogo, ma una dimensione pervasiva e sfuggente che, nonostante la pretesa trasparenza, è piuttosto opaca. Ad una “società cognitiva” ancora appena imbastita si sostituisce così un mondo inibito da ogni giudizio, capace solo di reazioni semplificate del tipo “mi piace”. Infatti, nel social business le relazioni non soltanto costituiscono parte cospicua del capitale sociale: sono effettivamente diventate una macchina per fare soldi. Tale omologazione dei rapporti consente allo svuotamento di significati tipico della comunicazione di mantenere il proprio legame con il capitale tradizionale favorendo un controllo biopolitico inedito che coinvolge salute e relazioni, gusti e capricci. Questa società deve quindi tenere conto di cambiamenti e permanenze, nei quali opera la «distinzione tra legami sociali e connessioni» (L’impero virtuale, p. 62), che inizia dove le relazioni sono mediate da dispositivi e i legami interumani vengono sostituiti da connessioni indirette e artificiali. Una discontinuità netta sussiste tra due ordini di realtà. C’è un ordine, generato dai processi di esperienza personale e relazione sociale finora conosciuti, regolato da elementi corporei, intellettivi e di senso. Invece, un altro ordine, connaturato alle nuove prospettiva dell’intermediazione digitale, è determinato da dati sensoriali ridotti a pura quantità. In quest’ultimo ordine di realtà noi svolgiamo un doppio ruolo, ed è questo ad evidenziare una continuità di lungo periodo. Infatti, dove da una parte chiediamo e riceviamo servizi (tipo spedire una email), e dall’altra ne produciamo una remunerazione di valore incommensurabilmente superiore in dati e metadati commerciabili (non a nostro favore), siamo artefici di uno scambio ineguale che produce plusvalore. A questo livello strutturale, i meccanismi della società artificiale rivelano piena continuità con il rigido determinismo alla base dei processi industriali. Sfruttamento, alienazione ed esclusione, come sempre, sono i suoi dazi.\nI dati personali generosamente offerti dagli utenti vengono usati dalle aziende per fare profitto e gli strumenti di questo sfruttamento si moltiplicano tra le nostre mani nei dispositivi attraverso cui desideriamo un desiderio molto meno esauribile di noi. Questo peraltro permette il diffondersi di un narcisismo e di una chiusura per le quale ogni emancipazione sembra piuttosto lontana, mentre sono vistose le regressioni ad una forma di razionalità procedurale nonché l’estendersi della razionalità produttiva. Si può dire che tutto questo possa funzionare soltanto a condizione che ognuno di noi si impegni in tal senso: e infatti, funziona proprio perché nessuno può fare a meno dei propri dispositivi. Si può obiettare che autentica responsabilità e sincera partecipazione possano fungere da antidoti: tuttavia, questi sembrano piuttosto lontani dalle abitudini più diffuse. Inoltre, smanettare un dispositivo per mero cazzeggio, come molti sembrano obbligarsi a fare, è diverso dall’indossarlo come strumento di monitorizzazione della vita lavorativa, come per molti è realmente obbligatorio. Sembra però che le linee generali si impongano su tutti indiscriminatamente. Si documenta e si archivia di continuo ogni cosa, ma senza troppo interesse. Tutto è schiacciato sul presente, ma nessuno ricorda o progetta nulla. Un flusso di Big data spesso insensati cresce esponenzialmente, superando in quantità i libri dell’umana sapienza. La quantità di dati prodotti nell’ultimo anno è uguale a quanto realizzato in tutto la storia precedente: sembra evidente che l’uguaglianza qui segni una sproporzione.\nIl profiling, la profilazione, organizza le vite di ognuno predicendo che, se oggi hai comprato X, domani potresti comprare X. Al’interno della profilazione trova argomento anche il tema della sorveglianza: per quanto la Rete, o chi per lei, insista nel partire dall’idea che non c’è nessuna sorveglianza, ognuno di noi è soggetto a controllo semplicemente perché esiste e la sua stessa esistenza lo rende potenzialmente criminale. La sorveglianza di oggi non è funzionale ad un progetto ideologico ma orienta direttamente consumi e comportamenti, e le delazioni di cui si avvale sono nelle forme più elementari quelle quelle dell’immiserimento dell’esperienza e dei contenuti implicite nella comunicazione. Questa nuova sorveglianza è opposta a quella del Panottico di Bentham, nella quale il sorvegliatore non era visibile e i sorvegliati facevano attenzione a come comportarsi; adesso il sorvegliato crede di non esserlo e fornisce volontariamente ogni informazione sul suo conto. Anche la ribellione populista, di cui offrono esempi lampanti fenomeni quali Trump e Grillo, che s’impunta su ramoscelli per non vedere foreste, è strutturalmente impotente laddove la gestione dell’elettorato è compiuta attraverso i Big data e profilazioni che tendono, in modi peggio che demagogici, a catturare il consenso ed essere sempre dalla sua parte prima ancora del voto. Alle implicazioni delle profilazioni e alle loro applicazioni nella logica elettorale Renato Curcio dedica pagine decisive.\n\nLe profilazioni predittive\n\nAnticipare eventi e prevedere comportamenti futuri: questo è il miraggio delle grandi piattaforme che fanno, a man bassa, incetta di dati. Mettere le mani su un bottino che, esse pensano, potrebbe consentire di “leggere il futuro”. Il sogni di chi ambisce a esercitare un dominio, pur col passare dei secoli, non cambia. In ciò i possessori delle tecnologie digitali si dimostrano pateticamente simili ai loro predecessori.\nL’ambizione predittiva, anticipatoria, tuttavia, spostando il baricentro della vita sociale in un futuro intessuto con percentuali di probabilità, finisce col riempirlo di fantasmi. Sono i fantasmi del “cosa e quando acquisteremo”, “come ci comporteremo”, “di cosa ci ammaleremo”. Ombre immaginarie che le pubblicità aziendali e le promozioni istituzionali proiettano sul nostro quotidiano per indurci a pratiche suggestionate e impaurite dalla loro pressante incombenza.\n«Mercoledì scorso nella mia scuola c’è stato un mini convegno sui pericoli del web a cui hanno partecipato tutte le classi prime e seconde. È stato molto interessante. Sono intervenuti operatori del SerT, un maresciallo dei carabinieri e una responsabile della selezione del personale. Quest’ultima in particolare ha detto che in Arica vi sono enti che quando una dotta cerca un lavoratore offrono un servizio di profilazione del candidato. Questi enti scandagliano il web alla ricerca di informazioni sul candidato fino a quindici anni addietro. Non si limitano a studiare quanto postato dal candidato stesso, ma anche quanto gli altri dicono di lui. Se è relativamente facile controllare quello che tu di te stesso riporti sul web, come puoi controllare quello che gli altri dicono di te? Una volta, ha detto la responsabile del personale, quando si volevano raccogliere informazioni su un candidato si andava dal prete, alla stazione dei carabinieri. Oggi non si fa più, si attinge a quanto il web racconta di te. Oltre a un io virtuale abbiamo anche un es virtuale. Trovo la cosa alquanto preoccupante, comunque singolare, capace di trasformare profondamente le relazioni interpersonali. Io per esempio, quando tratto con gli studenti, tengo sempre presente il problema di quanto loro di me potrebbero riversare sul web, si tratta di una trasformazione relazionare sottile ma profondissima. Tutto quanto riversato sul web è virtualmente ‘per sempre’, e non abbiamo il diritto all’oblio, non è ancora sancito».\nTornando agli algoritmi predittivi possiamo allora dire che, sulla base dei dati rastrellati, essi s’industriano a costruire linee di comportamento “probabili” e destini canalizzati. È il compito per cui sono stati progettati, ma questo significa anche che essi si prendono la libertà di cucirci addosso un insieme di proiezioni allo stesso tempo irreali e assorbenti. Ritroviamo l’idea forte che fa da loro guida in quest’ambigua e insidiosa domanda: se in un prossimo futuro è “altamente probabile” che qualcuno possa avere un certo comportamento – di violazione delle leggi, di acquisto o altro ancora – non è forse opportuno anticiparlo? Si potrebbero facilitare i suoi acquisti e la realizzazione dei suoi desideri. E perché no, si potrebbe anche scongiurare qualche crimine e perfino una rivoluzione.\nQueste idee appaiono oggi assai meno fantascientifiche di quando Philip Dick le propose in un romanzo e Steve Spielberg le trasformò in un film di successo. [1] Anche docenti come Alex Pentland del prestigioso Massachusset Institute of Technology aspirano infatti a entrare in possesso di quella sorta di «fuoco di Prometeo» che sarebbe «la capacità di cogliere gli inizi delle rivoluzione politiche, di predirli, finanche controllarli». [2] Come vedremo, esse sono ormi il filo conduttore di tutte le strategie digitali di cattura.\nMa al di là del loro successo, qualche domanda seria – lasciando qui da parte l’eterno sogno del capitale di stroncare sul nascere chiunque pensi di metterlo in discussione – ce la dobbiamo pur fare perché l’intenzione di anticipare coattivamente un’attività umana individuale non ancora compiuta e soltanto “probabile” o per meglio “ritenuta probabile” da un algoritmo, colpisce al cuore il principio stesso della responsabilità personale e, con esso, ogni possibile idea di libertà sociale.\nOltretutto essa si fonda su argomenti indimostrabili per più di una evidente ragione. In primo luogo perché ciò che chiamiamo “probabilità” non è altro che una faccenda di percentuali non verificabili nel presente e molto spesso smentite dal futuro. Non è dunque un dato di realtà. Non lo è inoltre perché il possibile è infinitamente più ampio del probabile ed eventi possibili, ritenuti improbabili, possono invece attuarsi, come spesso succede, contro ogni previsione. E questa è la seconda ragione. Infine, ed ecco la terza, non possiamo trascurare che questi costrutti di probabilità future che premono sul presente ci immaginano come eterni prigionieri delle nostre azioni precedenti; ostaggi di un determinismo ingenuo che prefigura il futuro come una banale proiezione lineare del passato.\nEvgey Morozov dopo aver celiato su un romanzo fiction – scritto da Shumeet Baluja, uno specialista della raccolta dati di Google, e pubblicato dalla Princeton University Press [3] – ha sagacemente osservato che non sarebbe poi così romanzesco costruire su questi presupposti «terroristometri», «comunistometri» o «anarchistometri», e cioè dei misuratori predittivi di ogni tipo con tanto di punteggi e classifiche. Il fatto è, conclude Morozov, che «se si mettono insieme dati a sufficienza e si tulipano gli algoritmi giusti, tutti rischiano di essere sospetti». [4] È l’impostazione dell’algoritmo infatti che genera il sospetto.\nDi qui l0inquietante domanda: «Che cosa succederebbe se Facebook ci denunciasse alla polizia prima ancora che avessimo commesso un reato?» Dove ci potrebbe condurre un’idea di polizia predittiva? Purtroppo gli immaginari sulla “radicalizzazione” – parola che già in sé cova un pregiudizio – ci stanno spingendo in qualche modo proprio in questa direzione, come testimoniano alcuni recenti decreti sulla “sicurezza” e le loro applicazioni.\nVanno appunto in questa direzione due storie recenti. La prima: a un panettiere di origini albanesi, ma residente in Italia, i giudici della sezione “misure di prevenzione” del Tribunale di Bari, ritenendo che i suoi post su Facebook inneggiassero all’islamismo radicale, hanno prescritto misure di sorveglianza speciale con l’indicazione di seguire un programma di de-radicalizzazione consistente nello studio dei valori della religione islamica e il divieto temporaneo di usare dispositivi informatici. [5]\nEd ecco la seconda. Un cittadino italiano il 26 maggio 2017 viene fermato e identificato agli imbarchi per la Sicilia di Villa San Giovanni. Dopo essere stato trattenuto per quattro ore, senza ragioni effettive, gli viene «notificato un foglio di via» in quanto «persona pericolosa nonché dedita alla commissione di reati che mettono in pericolo la tranquillità pubblica». [6] In sostanza, a questo cittadino – poiché in quel giorno ai Giardini di Naxos era in programma una manifestazione anti G7 – viene impedito di muoversi liberamente sul territorio italiano. La Questura, in questo caso, “suppone” che egli intenda parteciparvi e quindi, anticipando l’evento ritenuto probabile, impedisce che esso si compia. Il fatto è che la partecipazione a questo «evento scongiurato preventivamente» è un diritto sancito dalla Costituzione italiana!\nIn queste due storie vediamo ritornare in versione digitale una rielaborazione dell’idea di «sorveglianza e punizione preventiva» già sperimentata, per restare in Italia, durante il ventennio fascista dall’OVRA (Opera Volontaria di Repressione Antfascista), dagli anni trenta fino al 1945, la polizia segreta dedicata alla sorveglianza e alla repressione, spesso preventiva, delle organizzazioni antifasciste. Con la differenza che allora erano gli schedati dal Regime a venire controllati preventivamente mentre tutti gli altri cittadini restavano relativamente fuori dall’attenzione poliziesca. Oggi, invece, tutti i cittadini vengono messi sotto attenzione predittiva e pertanto il controllo, grazie alle potenzialità tecnologiche intrinseche ai Big data e alla qualità degli algoritmi, assume un carattere totalizzante.\n\nPredittività ed elezioni\n\nTra le profilazioni predittive quella relativa alle tendenze di voto sembra essere la meno osservata anche se, per la sua rilevanza, meriterebbe un’attenzione maggiore di quella che gli viene riservata. Dico questo perché, com’è ormai esperienza comune, negli ultimi anni si va sempre più affermando, negli USA come in Europa, una tendenziale trasformazione dei soggetti costituiti del sistema politico in “partiti trasversali” post-politici, semplicemente “elettorali”.\nPartiti che non sono più guidati da un’ideologia distinta qualsivoglia ma sono sempre più attenti ai brividi mediatici e alle correnti emozionali che attraversano e talvolta scuotono la base elettorale del sistema. A questa trasformazione ne corrisponde un’altra: la “gestione dell’elettorato” attraverso i Big data. E ciò in due sensi. Dal basso verso l’alto per coglierle vibrazioni dei profili e le oscillazioni dei singoli elettori; e, dall’alto verso il basso, per intervenire sulle loro incertezze e sui loro dubbi con messaggi indirizzati e personalizzati.\nSe Google e Amazon si propongono attraverso la raccolta dei Big data di profilare i loro clienti per poter poi intervenire su di essi e indirizzarli verso prodotti appetibili, così i partiti elettorali trasversali dotati di strumentazioni informatiche e digitali, o comunque servendosi di agenzie professionali come la Cambridge Analytica, agenzia che si propone per campagne di data driven e che, come dichiara sul suo sito, ha operato in cento campagne elettorali in cinque continenti. [7] che producono e vendono questi servizi, si dispongono a conoscere meglio il proprio elettorato al fine di poter intervenire su ciascun elettore con sofisticate astuzie semantiche e psicologiche.\nRacconta Pedro Domingos che questa impostazione è stata «l’elemento decisivo delle elezioni residenziali del 2012» negli USA» dove «Rayd Ghani, un esperto di machine learning, organizzò la più grande operazione di analisi di tutta la storia della politica. Tutte le informazioni disponibili sugli elettori furono raggruppate in un unico database e combinate con i dati provenienti dai social network, dal marketing e altre fonti. Dopo di che, si cercò di prevedere quattro caratteristiche di ogni singolo votante: le probabilità che fosse a favore di Obama, che andasse a votare, che reagisse favorevolmente all’invito di recarsi a votare, e che potesse cambiare idea sull’elezione dopo aver affrontato un determinato argomento. Partendo da questi modelli di elettore, i responsabili della campagna eseguirono ogni notte 66.00 simulazioni del voto e utilizzarono i risultati per coordinare l’esercito dei volontari: a chi telefonare, a quali porte bussare, che cosa dire.» [8]\nSu questa base vennero via via acquisiti spazi elettorali, indirizzate le comunicazioni radiotelevisive, preparate le parole chiave da inserire nelle dichiarazioni alla stampa. Già nelle elezioni del 2008 questo imponente apparato di profilazione preventiva degli elettori aveva mosso i suoi primi passi sicché, quando si iniziò la campagna per la rielezione, esso era già in grado di operare senza trascurare nessuno. «Nel 2012, l’anno della rielezione, lo staff del presidente è entrato in campo con la ragionevole certezza di conoscere nomi e cognomi dei 64.465.897 americani che avevano votato Obama quattro anni prima e ha fatto avviare una campagna mirata a riattivarli uno per uno, in particolare negli Stati in bilico tra democratici e repubblicani.» [9]\nMonitorare in tempo reale l’intera base degli elettori e costruire l’intervento su ciascuno di essi partendo dal loro profilo psico-politico e dall’andamento delle incertezze che essi via via manifestano, da allora in poi caratterizzato in misura crescente le intenzioni di chi compete nel gioco elettorale. Gli elettori in altri termini vengono sempre meno considerati un insieme orientato da no sguardo comune e sempre più scomposti e trattati – da chi si candida a “rappresentarli” o per meglio dire dagli algoritmi che lavorano al loro servizio – come “singoli interlocutori”. Il “corpo elettorale” in tal modo cede progressivamente il passo all’alias di ciascun elettore.\nNon è difficile immaginare, a questo punto, che, se “Parigi val bene una messa”, come disse Enrico di Navarra che, prima di diventare Re di Francia “scelse” di convertirsi al cattolicesimo, l’acquisizione del voto di un elettore val bene una promessa. Che poi questa promessa non venga mantenuta è tutt’altra faccenda. L’importante è che essa riesca a catturare prima del voto la sua disponibilità e a indurlo a mettere la crocetta sulla casella “giusta”. A tal fine, agenzie con la Cambridge Analytica, specializzate in campagne elettoriali, ovvero nella raccolta di Big data e nel recapito di messaggi digitali personalizzati, stanno mettendo a punto sofisticate tecniche semantiche pensate per declinare un certo messaggio in un gran numero di versioni così da poterlo “allineare” in modo convincente ai profili di una vastissima gamma di elettori potenziali. Riccardo Staglianò, riportando le parole di un’analista direttamente implicata per conto della Cambridge Analytica nella campagna elettorale di Trump, ha riferito, al riguardo, che l’intervento in quell’occasione si è «concentrato sugli 80.000.000 di americani dei diciassette Stati in Bilico per suggerire agli attivisti come tarare i messaggi.» [10]\nPer non dare l’impressione che si stia parlando soltanto di terre lontane occorre fare almeno un cenno anche alla piattaforma Rousseau che dal 2016 ha fatto la sua comparsa in Italia sotto il segno della Casaleggio Associati, un’agenzia che opera sul mercato e offre le sue produzioni a chiunque voglia acquistarle. Volendo, come si legge sul sito, si potrebbe ordinare «l’ideazione e il lancio di campagne di social media marketing, di digital marketing», proprio come si può fare sul sito della Cambridge Analytica. Ancora prima di inaugurare la piattaforma Rousseau, tuttavia, Gianroberto Casaleggio, unendosi in sodalizio con altri, si era lanciato un un progetto post-ideologico e post-politico tarato sui Big data dando impulso al Movimento 5 Stelle.\nAvvalendosi della competenza digitale della sua azienda e sulla scia dei nuovi indirizzi che arrivavano dalle campagne elettorali USA, come hanno documentato due suoi collaboratori, si è subito impegnato a costruire i profili delle persone che avevano a che fare con il Movimento – «chi sono, dove abitano, come votano, quanto donano» – perché queste informazioni, nella prospettiva dello sfruttamento elettorale dei Big data, come essi affermano, «hanno un valore incalcolabile». [11]\nCiò in Italia è rimasto piuttosto inosservato e ancora oggi fluttua in una zona grigia tra il non compreso, il sottovalutato e il sottaciuto. Comunque, in occasione di un referendum svoltosi l’8 gennaio 2017 sull’adesione al gruppo dei liberali europei (ALDE), gli aventi diritto, ovvero i regolarmente iscritti alla piattaforma, erano in quel momento all’incirca 120.000. Ezio Mauro ha ripreso la questione osservando che: «Il referendum avviene su una piattaforma software privata di una società privata che gestisce la cosa pubblica che c’è. Vale a dire la proposta politica di un movimento e conserva nomi e password degli iscritti nella mitica fondazione Rousseau come in uno scrigno segreto». [12]\nParole esplicite anche se, più che “mitica”, la piattaforma Rousseau sembra essere una dimostrazione concreta di come, anche in Italia, si sia ormai di fronte all’esordio delle tecnologie digitali nella “gestione trasversale” degli elettori. Un esordio debole visto che, come ha reso noto un suo promotore, nell’agosto del 2017 raggiungeva a malapena i 140.000 iscritti. E anche vulnerabile, come i due hackeraggi subiti nello stesso periodo hanno dimostrato. In quell’occasione i dati sensibili e le password di protezione degli iscritti vengo decrittati e pubblicati, così come la vulnerabilità degli algoritmi che gestiscono le operazioni “segrete” di voto subì uno smacco.\nDetto questo, il bacio della piattaforma Rousseau, per le suggestioni che la finzione di “democrazia diretta” attraverso il ricorso alla votazione online cerca di accreditare nell’immaginario collettivo, resta paradossalmente un’operazione insidiosa. E il paradosso sta nel fatto che neppure il post-ideologico può farsi beffa i due limite logico. Cosa ci potrà mai essere, infatti, di “diretto” in un dispositivo di intermediazione digitale brevettato che registra e profila gli elettori mettendo sia le chiavi informatiche sia il codice fonte saldamente in mano – hacker permettendo! – a un’azienda capitalistica privata che ne detiene la proprietà e opera sul mercato?\nComunque sia, su questa piattaforma è stata pubblicata di recente una inchiesta molto documentata e interessante. In essa si precisa che i server di cui la piattaforma Rousseau si avvale fanno parte dello stesso set che comprende anche il blog di Beppe Grillo, il sito del M5S, il blog del M5S, e altri tre siti correlati: Tse Tse, La cosa, La fucina. Stessi server e stesso indirizzo IP. [13] Del resto, a completare il quadro provvedono in modo sostanziale le precisazioni sulla Privacy Police riportate sul blog Beppegrillo.it. Vi si legge: «Titolare del trattamento (dei dati acquisiti) ai sensi della normativa vigente è Beppe Grillo, mentre il responsabile del trattamento è Casaleggio Associati srl». E ancora: «I dati acquisiti verranno condivisi con il blog delle stelle e dunque comunicati alla Associazione Rousseau».\nCome si vede, la relazione tra elettori e dati, tra profanazioni e momenti elettorali, trova in questa esemplificazione nostrana un modello esplicitamente “dichiarato”. Un’azienda tecnologica privata – la Casaleggio Associati – e un soggetto elettorale trasversale “né di destra né di sinistra” – il Movimento 5 Stelle – inaugurano in Italia l’era della post-politica digitale. Dove ciò che conta non è più convincere gli elettori del valore dei programmi e degli orientamenti professati, se pur ve ne fossero, ma, rovesciando la prospettiva, intercettare le persuasioni e le inquietudini di ciascun elettore per poi manipolarne l’indirizzo in forma di voto con appositi condizionamenti mirati.\nCome avrete intuito una delle conseguenze più rilevanti di questa deriva – alla quale per le sue propensioni decisamente autoritarie sarà bene dedicare crescente attenzione collettiva – è l’autonomizzazione dei decisori finali dalla promessa elettorale. La quale assume un carattere sempre più personalizzato ma, proprio per questo, innesca anche un processo evanescente e dagli esiti causali. Dicendo a ciascuno “ciò che vuole farsi sentire dire”, i decisori sperano d’intascare nell’immediato il suo voto, ma, non essendo in alcun modo possibile accontentare un ventaglio sbriciolata di aspettative singolarmente divergenti, quale sarà il ritorno dell’incauta promessa, su un tempo più lungo?\nNon lo sappiamo. Intanto però stiamo assistendo a una metamorfosi della politica istituzionalizzata così come le tradizioni elettorali del secondo Novecento ce l’hanno fin qui rappresentata. Il dispositivo che costruisce e gestisce il ciclo elettorale a partire dai Big data infatti scardina alla radice l’idea stessa di rappresentanza. L’eletto, qui, non rappresenta altro che la fredda alchimia degli algoritmi al suo servizio, della potenza manipolatori della sua piattaforma e, va da sé, del gruzzolo con cui riesce ad acquistare “il meglio” delle tecnologie di cattura offerte dal mercato. Ma tutto ciò finisce anche con dirci che gli eletti con queste procedure artificiali assomigliano sempre di più a una forma inedita di cibori post-politici e sempre meno a esponenti della dimensione umana.\n•\n[1] Philip K. Dick, Rapporto di minoranza e altri racconti (1956), Fanucci, Roma 2002; Steven Spielberg, Minority Report, film Twentieth Century Fox, 2002.\n[2] Alex Pentland, Prefazione a Cosimo Accoto, Il mondo dato. Cinque lezioni di filosofia digitale, Egea, Milano 2017.\n[3] Shumeet Baluja, Silicon Jungle, Dedalo, Bari 2011.\n[4] Pedro Domingos, L’algoritmo definitivo, Bollati Boringhieri, Torino 2016.\n[5] G.D.M., «la Repubblica», 10.02.2017.\n[6] Delio De Blasi, Il mio diritto violato, «il Manifesto», 31.04.2017.\n[7] Cambridge Analytica.\n[8] Pedro Domingos, L’algoritmo definitivo, Bollati Boringhieri, Torino 2016.\n[9] Giuliano da Empoli, La rabbia e l’algoritmo. Il grillismo preso sul serio, Marsilio, Padova 2017.\n[10] Riccardo Staglianò, Così ho fatto vincere Trump, «Venerdì della Repubblica», 10.02.2017.\n[11] Nicola Biondo e Marco Canestrari, citazione ripresa da: Giuliano da Empoli, La rabbia e l’algoritmo (cit.); con ulteriori articolazioni si ritrova in Supernova – Com’è stato ucciso il MoVimento 5 Stelle.\n[12] Ezio Mauro, «La Repubblica» 12.01.2017.\n[13] Alberto Nardelli – Craig Silverman, Inchiesta: Movimento 5 Stelle primo in Europa a diffondere notizie false e propaganda russa, «Buzzfeed.com», 30.09.2016.\n•\nTratto da: Renato Curcio, “La società artificiale”, Sensibili alle foglie, Roma 2017, pp. 24-32."
  },
  {
    "objectID": "posts/pages/2017-03-03-una-roma-senza-torri.html",
    "href": "posts/pages/2017-03-03-una-roma-senza-torri.html",
    "title": "Una Roma senza Torri",
    "section": "",
    "text": "Com’è possibile che in tutto il mondo l’architettura contemporanea realizza capolavori, mentre a Roma produce incompiute oppure aborti? Per rispondere, occorrere interrogarsi su cosa può permettere ad una metropoli di dare spazio al presente, senza cadere nelle illusioni di uno pseudo-ambientalismo arrivato addirittura al paradosso di porre un vincolo nei confronti dello squallore di Tor di Valle. A Roma, estremizzando incapacità politiche e retoriche stantie, è stato però abolito il progetto architettonico che prevedeva tre torri firmate da Daniel Libeskind: sfuma così un elemento simbolico e funzionale che avrebbe dato slancio a quello che ora è soltanto lo Stadio della Roma. Lo skyline romano non conquista nessuna verticalità, mantenendo il suo ridicolo orgoglio di cartelloni illegali, calcestruzzo abusivo, antenne selvagge; non è stata così permessa nessuna integrazione tra pubblico e privato, e quindi nessuna opera pubblica e nessun controllo su costruttori e capitali. Nessuna innovazione, ma pura speculazione vecchio stile, laddove al posto delle tre torri vedremo sette edifici bassi, rispetto ai quali anche l’ex sindaco Marino si è espresso in modo decisamente sfavorevole. L’architetto decostruttivista che ha già realizzato l’ampliamento del Museo Ebraico di Berlino, la riprogettazione di Ground Zero a New York, e altri capolavori contemporanei, è stato comunque consultato durante il corso della trattativa, con l’obiettivo di assegnargli la progettazione di un centro direzionale intorno lo Stadio a Tor di Valle a «edifici bassi», reputati più contestuali dalle direttive Raggi, le quali dopo aver impedito le Olimpiadi hanno così messo a punto un altro segno a favore del ritardo della città. E mentre gli impreparati grillini confondono in modi grotteschi l’ambientalismo con la difesa dello status quo, lo storico dell’arte Tomaso Montanari evidenzia come il «populismo anti sistema» sia ormai diventato «populismo di sistema».\nTempi duri, nella Capitale, per chi si appassiona di architettura contemporanea e per chi è convinto che le grandi città, per definirsi tali, non debbano mai interrompere la loro evoluzione, la loro trasformazione, la loro messa in discussione.\nDopo lo stop alle Olimpiadi (che avrebbero portato parecchie realizzazioni architettoniche e il completamento del maestoso palazzo dello sport di Santiago Calatrava a Tor Vergata), dopo l’annullamento del progetto riguardante le ex Torri delle Finanze dell’Eur ripensate da Uno-A, che impatta negativamente anche sul Centro Congressi di Massimiliano Fuksas, e dopo la confusione amministrativa che ha scientemente bloccato la trasformazione degli ex Mercati Generali e della ex fiera di Roma (si pensi, per fare un raffronto, quanta nuova architettura sta significando la trasformazione, pur controversa, della ex fiera di Milano)… Dopo tutto questo, è stata la volta del piano di trasformazione urbana di Tor di Valle.\nUn grande progetto immobiliare che prevedeva l’impegno di molti architetti (da Dan Meis a Paolo Desideri fino ad arrivare ai paesaggisti) e tra questi anche di Daniel Libeskind, una firma di primaria importanza globale che avrebbe potuto dare un tocco di internazionalità allo strapaese che si respira a Roma. E che avrebbe reso simbolica la nuova area, non più banalmente definita “il nuovo Stadio della Roma”.\n•\nPeccato che proprio gli elementi disegnati dal progettista del Museo Ebraico di Berlino e del grattacielo Curvo di Milano sono però stati espunti dal piano complessivo nelle more dell’ultimo accordo tra i proponenti e il Comune di Roma. «Vogliamo solo edifici bassi» ha dichiarato a caldo la sindaca Virginia Raggi, forse non sapendo che se si vuole essere realmente “ecologici” non è certo in larghezza che bisogna edificare, ma proprio in altezza, lasciando più spazio libero possibile a terra per i servizi pubblici, l’arredo urbano, il verde, gli spazi comuni.\nTuttavia, per mere questioni vetero-ideologiche, cui ormai il Movimento 5 Stelle ci ha ampiamente abituati su vari fronti, ormai è andata così. La città di Roma deve dunque definitivamente rinunciare ad un progetto griffato da uno dei più celebri architetti del mondo?\n•\nNon è detto. Alcuni sussurri provenienti dalle varie sedi dello studio Libeskind sibilano infatti della possibilità di un nuovo incarico. Per le torri non ci sarebbe più speranza, ma Libeskind non sarebbe offeso, anzi, sarebbe stato consultato durante tutto il corso della trattativa. Con un obiettivo: assegnargli la progettazione di alcuni (o tutti?) edifici del centro direzionale con «edifici bassi» (cari alla Raggi) che comunque circonderanno lo Stadio della Roma a Tor di Valle. E così anche gli amanti di un’architettura firmata potranno essere parzialmente risarciti da edificazioni meno svettanti ma comunque d’autore.\nSia il centro direzionale sia il centro commerciale, a differenza delle torri, sono parti rimaste particolarmente anonime nella progettazione e nella resa dei rendering, tutti concentrati sulla suggestione dei grattacieli; oggi questi “edifici bassi” tornano di attualità e possono fare la differenza tra un bel progetto – sebbene mutilato – e un progetto anonimo o addirittura brutto. Certo non sarebbe male se una elevata qualità architettonica fosse addirittura pretesa dal Comune di Roma.\n•\nPer il momento, comunque, tutte illazioni e ipotesi: gli estremi del nuovo accordo sull’area Tor di ValleStadio della Roma non sono stati divulgati e occorreranno parecchie settimane per avere una reale chiarezza. L’unica cosa certa ad horas è che lo skyline della città di Roma può essere intaccato attualmente solo da cartelloni pubblicitari illegali, bancarelle mafiose, sopralzi e superattici abusivi, selve di antenne televisive e grappoli di parabole tipiche del terzo mondo, graffiti e scritte vandaliche dovunque e naturalmente pessime palazzine para-abusive, progettate in calcestruzzo armato da sedicenti geometri in classe energetica zeta!\nTutto questo è tollerato se non talvolta tutelato; per tutto il resto – inclusa la grande architettura contemporanea internazionale gli investimenti che catalizza e attira – la strada è e resta rigorosamente sbarrata.\n•\nIllustrazione: Progetto dello Stadio della Roma, 2016.\nMassimiliano Tonelli, “Roma, nuovo Stadio: perse le torri di Libeskind”, «Arttribune» 26.02.2017."
  },
  {
    "objectID": "posts/pages/2016-09-12-sisma-italiana.html",
    "href": "posts/pages/2016-09-12-sisma-italiana.html",
    "title": "Sisma all’italiana e altri terremoti",
    "section": "",
    "text": "Il terremoto è una brutta cosa, e non bada né alle date, né alle norme: possiamo soltanto tenerci pronti al verificarsi delle scosse, inevitabili in molti parti del territorio nazionale. Alle vittime è dovuta ogni forma di solidarietà: tuttavia, bisogna onestamente riconoscere che non sono aiutatate in nessun modo dal sensazionalismo estremo della televisione o dalle gare bontà dei social. Va poi considerato che nel terremoto della notte del 24 agosto, ad Amatrice, Accumuli e altre zone, hanno retto palazzi storici e monumenti antichi, mentre sono venute molte delle case con tetti in cemento realizzati pochi anni fa. A ben vedere, proprio certe forme di speculazione sono state l’obiettivo della vignetta di Felix  e Coco pubblicata da “Charlie Hebdo”. Infatti, “Sisma all’italiana” (qui riprodotta) filtra sin troppo celebrati tic gastronomici attraverso immagini edilizie: la denuncia effettiva, compiuta con i mezzi propri alla satira, è quella contro la mancanza di prevenzione; infatti, una seconda vignetta, pubblicata in seguito, ha persino cercato di spiegarlo mettendo in evidenza in maniera decisamente didascalica le responsabilità di tipo mafioso. Eppure, forse perché in Italia la satira è caduta generalmente in disuso, la vignetta, invece di favorire un sensato ragionamento, ha attirato indignazioni compulsive che purtroppo non favoriscono comprensione: come se per davvero ogni tragedia sia buona per mantenerla in piedi la malapolitica e costituisca uno sport nazionale piangere il morto per fregare il vivo. Peraltro, il rischio di infiltrazioni mafiose è stato apertamente denunciato anche da Raffaele Cantone, presidente dell’autorità anticorruzione, mentre pure il vescovo di Rieti Domenico Pompiliaveva ammonito, nel corso del funerale delle 242 vittime di Amatrice e di Accumuli, che «Uccidono le opere dell’uomo, non il sisma», ricordando inoltre, contro ogni facile demagogia, che ci vorranno anni per compiere una ricostruzione credibile. È ora necessario verificare se i 115 edifici crollati, nonché tutti quelli costruiti negli ultimi 15 anni, sono conformi al testo unico del 2001 con le disposizioni in materia di progettazione antisismica; al riguardo il Procuratore di Rieti, Giuseppe Saieva, ha aperto un’inchiesta per disastro e omicidio colposi, che ha già rilevato la presenza di più sabbia che cemento nella loro composizione. Renata Polverini, all’epoca dell’autorizzazione dei lavori governatrice del Lazio, ha detto di non sapere nulla. Il sindaco di Amatrice Sergio Pirozzi, anche lui in quota per la destra, costituitosi parte civile contro nel crollo della scuola, è da molti anni nell’amministrazione comunale. Infatti, nel 1995 viene eletto consigliere comunale ed è nominato vicesindaco, mantenendo il ruolo fino al 2001. Nel 2004 è eletto consigliere provinciale. Nel 2009 è quindi nominato sindaco della città, e nel 2014 riceve un secondo mandato. Come segnala il giornalista Antonello Caporale: «La ricostruzione deve passare per le sue mani e per quelle dell’ufficio tecnico. Il Comune di Amatrice si troverà a essere indagato e a indagare»; inoltre, i fondi europei destinati agli adeguamenti antisismici sono stati utilizzati soltanto parzialmente. Gianfranco Truffarelli, titolare della Edilqualità, la società che nel 2012 ha ristrutturato la scuola elementare di Amatrice, costata 700 mila euro di finanziamento pubblico e crollata sotto le scosse, ha dichiarato:_ «Non mi hanno mai detto di fare l’adeguamento sismico della scuola»_. Lavori urgenti per il «miglioramento antisismico»  erano già stati assegnati alla società “Cricchi Carlo”, già finiti nell’inchiesta penale sulla ricostruzione de L’Aquila. L’urbanista Paolo Berdini (“Le città fallite”, 2014), nel segnalare i fattori che hanno distrutto la funzione pubblica della città, ha evidenziato come non sono dipesi, come vorrebbero diffusi luoghi comuni, dalla burocrazia e dall’assenza di decisionismo, ma piuttosto dalla mancanza di pianificazione, responsabilità e cultura. Ad ogni modo, il Comune di Amatrice ha depositato la mattina del 12 settembre, presso la Procura del tribunale di Rieti e a nome dell’avvocato Mario Cicchetti, esperto di diritto alla salute, una denuncia-querela per diffamazione aggravata per Charlie Hebdo. A monte di tutto questa vicenda, c’è anche chi, come Lino Ricchiuti, presidente del movimento politico “Popolo Partite Iva” e in prima linea nel denunciare i soprusi di Equitalia, ha dichiarato la sua contrarietà alle gare di beneficenza, rifiutandosi così di dare anche un euro, oppure due al 45500, i cui fondi verranno utilizzati per ricostruire le opere pubbliche. La motivazione, come chiarisce il testo riprodotto di seguito, è ispirato da un’etica di ferro, incapace di facili compromessi e realmente intenzionata a smuovere coscienze e azioni; tale posizione non sembra troppo diversa da quella riscontrabile anche da parte del giornale francese, la cui impostazione illuminista rimane un patrimonio critico irrinunciabile, il quale prescinde anche dall’aderire o meno alle sue singole manifestazioni. E proprio per rispetto dei morti e dei vivi.\nScusate, ma io non darò neanche un centesimo di euro a favore di chi raccoglie fondi per le popolazioni terremotate. So che la mia suona come una bestemmia. E che di solito si sbandiera il contrario, senza il pudore che la carità richiede. Ma io ho deciso. Non telefonerò a nessun numero che mi sottrarrà due euro dal mio conto telefonico, non manderò nessun sms. Non partiranno bonifici da banche che non hanno avuto neanche il pudore di azzerarsi le commissioni. Non ho posti letto da offrire, case al mare da destinare a famigliole bisognose, né vecchi vestiti, peraltro ormai passati di moda.\nHo resistito agli appelli dei vip, ai minuti di silenzio dei calciatori, alle testimonianze dei politici, al pianto in diretta del premier. Non mi hanno impressionato i palinsesti travolti, le dirette no-stop, le scritte in sovrimpressione durante gli show della sera. Non do un euro. E credo che questo sia il più grande gesto di civiltà, che in questo momento, da italiano, io possa fare.\nNon do un euro perché è la beneficenza che rovina questo Paese, lo stereotipo dell’italiano generoso, del popolo pasticcione che ne combina di cotte e di crude, e poi però sa farsi perdonare tutto con questi slanci nei momenti delle tragedie. Ecco, io sono stanco di questa Italia. Non voglio che si perdoni più nulla. La generosità, purtroppo, la beneficenza, fa da pretesto. Siamo ancora lì, fermi sull’orlo del pozzo di Alfredino, a vedere come va a finire, stringendoci l’uno con l’altro. Soffriamo (e offriamo) una compassione autentica. Ma non ci siamo mossi di un centimetro. Eppure penso che le tragedie, tutte, possono essere prevenute. I pozzi coperti. Le responsabilità accertate. I danni riparati in poco tempo.\nNon do una lira, perché pago già le tasse. E sono tante. E in queste tasse ci sono già dentro i soldi per la ricostruzione, per gli aiuti, per la protezione civile. Che vengono sempre spesi per fare altro. E quindi ogni volta la Protezione Civile chiede soldi agli italiani. E io dico no. Si rivolgano invece ai tanti eccellenti e grandi evasori che attraversano l’economia del nostro Paese o ai politici di lungo corso che non hanno mai lavorato in vita loro e hanno yacht arenati in porti turistici o mega ville. E nelle mie tasse c’è previsto anche il pagamento di tribunali che dovrebbero accertare chi specula sulla sicurezza degli edifici, e dovrebbero farlo prima che succedano le catastrofi. Con le mie tasse pago anche una classe politica, tutta, ad ogni livello, che non riesce a fare nulla, ma proprio nulla, che non sia passerella. Il tempo del dolore non può essere scandito dal silenzio, ma tutto deve essere masticato, riprodotto, ad uso e consumo degli spettatori.\nAvrei potuto scucirlo qualche centesimo. Poi ho ascoltato la “classe dirigente” dire che “in questo momento serve l’unità di tutta la politica”. Evviva. Ma io non sto con voi, perché io non sono come voi, io lavoro, non campo di politica, alle spalle della comunità. E poi mentre voi, voi tutti, avete responsabilità su quello che è successo, perché governate con diverse forme – da generazioni – gli italiani e il suolo che calpestano, io non ho colpa di nulla. Anzi, io sono per la giustizia. Voi siete per una solidarietà che copra le amnesie di una giustizia che non c’è. Io non lo do, l’euro. Perché mi sono ricordato che mio padre, che ha lavorato per 40 anni in campagna, prende di pensione in un anno meno di quanto un qualsiasi parlamentare guadagna in un mese. E allora perché io devo uscire questo euro? Per compensare cosa?\nA proposito. Quando ci fu il Belice i miei nonostante avevano una vita dura, diedero un po’ dei loro risparmi alle popolazioni terremotate. Poi ci fu l’Irpinia. E anche lì i miei fecero il bravo e simbolico versamento su conto corrente postale. Per la ricostruzione. E sappiamo tutti come è andata. Dopo l’Irpinia ci fu l’Umbria, e San Giuliano, e di fronte lo strazio della scuola caduta sui bambini non puoi restare indifferente e poi l’Aquila con quella casa dello studente. Ma ora basta. A che servono gli aiuti se poi si continua a fare sempre come prima?\nIo non do una lira per i paesi terremotati. E non ne voglio se qualcosa succede a me. Voglio solo uno Stato efficiente, dove non comandino i furbi. E siccome so già che così non sarà, penso anche che il terremoto è il gratta e vinci di chi fa politica. Ora tutti hanno l’alibi per non parlare d’altro, ora nessuno potrà criticare il governo o la maggioranza (tutta, anche quella che sta all’opposizione) perché c’è il terremoto. Come l’11 Settembre, il terremoto sarà il paravento per giustificare tutto anche le migliaia di suicidi di Stato per ragioni economiche e vessatorie sui quali volutamente hanno fatto cadere il silenzio. Vergognatevi. Ci sono migliaia di sprechi di risorse in questo paese, ogni giorno. Se solo volesse davvero, lo Stato saprebbe come risparmiare per aiutare gli sfollati: congelando gli stipendi dei politici per un anno, o quelli dei super manager. Sono le prime cose che mi vengono in mente. E ogni nuova cosa che penso mi monta sempre più rabbia.\nIo non do una lira. E do il più grande aiuto possibile. La mia rabbia, il mio sdegno. Perché rivendico in questi giorni difficili il mio diritto di italiano di avere una casa sicura. E mi nasce un rabbia dentro che diventa pianto, quando sento dire “in Giappone non sarebbe successo”, come se i giapponesi hanno scoperto una cosa nuova, come se il know-how del Sol Levante fosse solo un’esclusiva loro. Ogni studente di ingegneria fresco di laurea sa come si fanno le costruzioni. Glielo fanno dimenticare all’atto pratico.\nE io piango di rabbia perché a morire sono sempre i poveracci, e nel frastuono della televisione non c’è neanche un poeta grande come Pasolini a dirci come stanno le cose, a raccogliere il dolore degli ultimi. Li hanno uccisi tutti, i poeti, in questo paese, o li hanno fatti morire di noia. Ma io, qui, oggi, mi sento italiano, povero tra i poveri, e rivendico il diritto di dire quello che penso. Come la natura quando muove la terra, d’altronde.\n•\nLino Ricchiuti, Scusate, “Scusate, ma io per il terremoto non do neanche un euro”, «L’eco del sud» 29.08.2014.\nImmagine: Felix-Coco, “Séisma à l’italienne”, «Charlie Hebdo» 2.09.2016"
  },
  {
    "objectID": "posts/pages/2017-10-09-lotta-armata-giustizia-pop-varia-letteratura.html",
    "href": "posts/pages/2017-10-09-lotta-armata-giustizia-pop-varia-letteratura.html",
    "title": "Lotta armata, giustizia pop, varia letteratura",
    "section": "",
    "text": "Piccolo viaggio negli anni di piombo e i suoi fantasmi senza agiografie né riprovazioni. Vita e opere di Cesare Battisti. Prassi e teoria del Processo 7 Aprile. Politica, informazione e terrorismo secondo Toni Negri, Giovanna Procacci, Giorgio Grossi, Hans-Dieter Bahr. Censure e dintorni.\n1. Cesare Battisti: romanzi di lotta in compendio\nLa storia italiana a noi più prossima risulta bloccata su questioni apparentemente insolubili eppure decisive, rispetto alle quali ogni passo impiglia in nuovi inciampi e in nuovi equivoci. Alcune di tali questioni procedono attraverso l’occultamento degli stessi contesti, tanto nazionali quanto internazionali, che potrebbero permetterne la comprensione. Tale rimozione porta la percezione comune a restare sostanzialmente estranea ai problemi in cui si dibatte, come se agisse una sorta di censura che impedisca di scrivere quanto invece dovrebbe essere scritto.\nTra i libri censurati c’è il romanzo mai scritto sugli anni Settanta e gli anni di piombo di cui argomenta Il caso Cesare Battisti e gli anni Settanta di Walter G. Pozzi. Infatti, il clamore mediatico su Battisti, che nasce piuttosto recentemente e in ritardo rispetto ai fatti contestati, potrebbe essere letto come un romanzo ipotetico sulla strutturale ambiguità con la quale viene generalmente elaborata la storia del paese e quindi la sua incapacità di fare i conti con se stesso. L’idea riprende un’intuizione di Pasolini rispetto al «romanzo delle stragi», ma gli viene dato uno sviluppo completamente diverso.\nUn romanzo può anche essere scritto male. Come osserva Pozzi, nelle narrazioni che pongono l’ex terrorista, peraltro in seguito divenuto romanziere, al centro di questa storia degli anni di piombo mancano gli elementi tipici di un buona narrazione, quali per esempio la verticalizzazione dell’analisi, che permetterebbe di affrontare senza superficialità i piani umani, politici e storici. Non ricevono così alcuna menzione il boom economico, la restaurazione delle forze di produzione, l’inefficienza dello stato, il coagularsi della contestazione, le manovre eversive, nonché ben 12.690 stragi e attentati politici di destra e di sinistra, che tra 1969 e 1980 realizzano un totale di 362 vittime.\nTale romanzo, per essere scritto come si deve, dovrebbe farci capire i motivi per cui il protagonista principale si trova agito dalle vicende. Laddove questi è, come Battisti, uno dei giovani che, reagendo alle pressioni politiche contro la protesta, cade nella trappola autodistruttiva di quegli anni impazziti e decide di armarsi, ciò non andrebbe fatto accadere in astratto, ma in un contesto storico e in un’atmosfera complessiva nella quale tutti i diversi personaggi si muovono.\nUna buona narrazione saprebbe risolvere la rimozione delle trame che dai corridoi del Palazzo hanno congelato il paese. Queste, secondo la lettura di Pozzi, vengono erette su tre assi: la provocazione contro i movimenti di protesta, l’alleanza del PCI nell’attacco alla sinistra extraparlamentare realizzato con l’attuazione del compromesso storico, e la repressione mediatica, militare e giudiziaria. Ora, questo libro non c’è: non sappiamo se, come suggerisce Pozzi, per l’insufficienza dei nostri scrittori, oppure perché una forma di censura abbia agito preventivamente, quale dispositivo inconscio, come  del resto da sempre accade. Ad ogni modo, se il Paese da sempre esiste come progetto culturale, un abbozzo di tale storia e un approccio a quanto è taciuto deve quantomeno essere tentato.\nCesare Battisti ha in dote il nome di un ex deputato del Parlamento austriaco condannato all’impiccagione per quel tradimento del proprio paese che lo renderà noto come eroe del Risorgimento italiano. Pur se di estrazione proletaria e comunista, all’inizio della carriera era perlopiù un teppista, mentre all’epoca dei fatti a lui contestati rappresentava soprattutto uno dei bracci armati dell’eversione politica, estraneo a ruoli di tipo ideologico. Successivamente in Francia intraprende un lavoro di autore noir, poco conosciuto in Italia, del quale Elisabetta Caravati ha scritto: «Una ricerca nel reale in cui raramente si va nella direzione di quel che ci si aspetta, perché nella vita vera le reazioni sono sempre insensate, assurde, talora raccapriccianti.» Così, «Ridotto al silenzio delle ombre, come non può essere che un personaggio di un romanzo» (Ma cavale), nei_ suoi romanzi approfondisce e demistifica questa immagine, con incursioni tra autobiografia e _autofiction. L’ombra delle questioni giudiziarie non lo abbandona nemmeno in questa attività, in quanto risulta che un suo primo romanzo è stato trafugato e pubblicato a nome di un’altra persona e quindi sottoposto ad un processo per plagio. .\nFacciamo una panoramica di alcune delle sue opere. Les habits d’ombre_ (1993, tradotto nello stesso anno come _Travestito da uomo), radiografa il sogno fallito e inespiabile dei rivoluzionari costretti all’esilio. In L’ombre rouge (1995, tradotto come L’orma rossa nel 1999) analizza l’antagonismo sociale e la collusione del Partito Comunista con i poteri reazionari, e scrive: «Siamo rimasti in pochi a non credere che i furbi sono quelli che hanno ragione, e ciò non vuol dire che noi siamo i matti, semmai, è vero che siamo molto soli». Dernières cartouches (1998, pubblicato simultaneamente come L’ultimo sparo) mette in scena gli scontri insensati e ineludibili degli anni di piombo descrivendo gli intrecci tra mafia, Stato e Vaticano. Avenida Revolución_ (2001, tradotto nel 2003), racconta un viaggio in Messico e una storia di trasformazione personale, in duello con l’alienazione, gli altri e se stesso. _Le cargo sentimental*_ (2003) rigetta le teorie della lotta armata immaginando la storia di un ragazzo che si unisce ad una formazione eversiva per incontrare ragazze, e andare poi incontro ad un fallimento sentimentale. _Ma cavale*_ (2006) compie un percorso a ritroso nella propria vicenda e, mentre dipinge con toni lugubri i contesti dell’eversione, prende le distanze dall’immagine da «mostro»_ a cui è stato ridotto dai media. In _Face au mur (2012, in italiano _Faccia al muro_) «la gloria di essere infelice come nessun’altro» _si colloca in un racconto di prigionia che documenta la resa incondizionata di «_una generazione che ha provato a scombinare le carte in tavola (del Capitale) senza riuscirci» _(Mario Bonanno). E fin qui arriva la sua letteratura.\n2. Cesare Battisti: compendio di una vita in fuga\nTentiamo una sintesi, senza né agiografie né riprovazioni, delle complesse vicende vissute da quest’uomo, ultima reliquia di un passato che ancora ci sfugge e che per qualcuno è una specie di eroe e per altri semplicemente uno stronzo e un assassino: la cosa buffa però è che per tutti costoro, seppur diversamente, è segno della merda del Paese. Nato a Cisterna di Latina nel 1954, viene arrestato la prima volta nel 1972 per una rapina compiuta a Frascati. Di nuovo incarcerato nel 1974 per un’altra rapina con sequestro di persona a Sabaudia, nel 1977 è un’altra volta in prigione a Udine, dove inizia ad interessarsi alla lotta armata con Arrigo Cavallina. A Milano intraprende numerosi espropri proletari nei confronti di banche e supermercati per i PAC (Proletari Armati per il Comunismo), un progetto eversivo di impronta territoriale molto diverso dalle Brigate Rosse. Arrestato nel 1979 nelle retate del collettivo della Barona di Milano, nel 1981 evade dal carcere di Frosinone e abbandona l’Italia.\nTrascorre quindi una lunga latitanza in Francia grazie alle disposizioni della Dottrina Mitterand, che dal 1982 si propone di rifiutare l’estradizione verso paesi _«il cui sistema giudiziario non corrisponda all’idea che Parigi ha delle libertà». _Nel frattempo, si occupa di corsi di scrittura per detenuti, contribuisce a realizzare biblioteche per comunità carenti, e fonda la rivista culturale _Via Libre. _Successivamente è per dieci anni in Messico, dove nasce la prima delle sue tre figlie, fonda un’altra rivista e una biennale di arte grafica. Torna in Francia nel 1990, e l’anno successivo viene imprigionato su richiesta italiana e poi rilasciato dopo quattro mesi di detenzione perché considerato non estradibile.\nNel 2004, decadute le disposizioni precedenti per effetto del patto Castelli-Perben, Battisti viene arrestato a Parigi e riceve in contumacia più di un ergastolo a causa dell’imputazione di quattro omicidi commessi tra giugno 1978 e aprile 1979. Questi riguardano il maresciallo di polizia penitenziaria Antonio Santoro, il gioielliere Pierluigi Torregiani (per questo in quanto ideatore), il macellaio Lino Sabbadin, l’agente della Digos Andrea Campagna. Battisti rompe il suo silenzio e, pur definendosi «guerrigliero della lotta armata», rompe il fronte unitario con gli ex compagni e inizia a dichiararsi innocente, facendo anche i nomi di quelli che a suo avviso sono i veri assassini, altri quattro ex militanti del PAC. Dopo quattro mesi viene liberato e si rende latitante. Se il caso giudiziario e diplomatico riscontra un enorme interesse istituzionale e mediatico, le effettive responsabilità di Battisti rimangono oscure a causa dei sospetti di irregolarità che riguardano soprattutto il processo Torregiani, il cui figlio è tra i suoi principali oppositori, e le decisive testimonianze di Pietro Mutti, viziate di numerose contraddizioni.\nIl caso Battisti. L’emergenza infinita e i fantasmi del passato (2004), scritto da Wu Ming, Valerio Evangelisti e altri autori della redazione della rivista telematica di letteratura, immaginario e cultura d’opposizione Carmillaonline, effettua una ricostruzione critica che mette ampiamente in discussione l’impianto accusatorio. La rivista realizza inoltre un appello che tra Italia e Francia tra scrittori, intellettuali, docenti e varia umanità trova 1.500 firmatari, mentre altre 500 firme vengono raccolte da una iniziativa analoga in Brasile._ L’appello ricorda l’attuale attività di scrittore di Battisti, basata proprio sul ripensamento dell’antagonismo radicale, e mette in evidenza che l’asilo politico gli fu concesso dopo che un magistrato francese, vagliate le prove a suo carico, le giudicò contraddittorie e «degne di una giustizia militare»._ Al riguardo, si esprime anche Amnesty International.\nSostanzialmente, gli vengono attribuiti, anche laddove le circostanze non potevano permettere una sua partecipazione, tutti gli omicidi commessi dall’organizzazione clandestina a cui apparteneva negli anni 70._ _Il proposito dell’appello non è comunque il compiere una rivalutazione della figura e delle imprese di Battisti, e nemmeno quello di assolverlo incondizionatamente dalle accuse, quanto il cercare di favorirne un più sereno giudizio, il che certamente potrebbe anche permettere di comprendere meglio lo sviluppo di una storia che arriva fino a noi.\nDopo il 2004 Battisti si rifugia in Brasile con l’aiuto dello scrittore e militante Fernando Gabeira. Nel 2007 il suo ricorso viene rigettato dalla Corte Europea per i Diritti dell’Uomo, ed è un’altra volta arrestato a Capocabana. Nel 2009 viene rilasciato laddove il ministro della giustizia brasiliano Tarso Genro, convinto che in Italia sarebbe stato in pericolo di vita per via delle sue idee, gli concede asilo riconoscendogli lo status di rifugiato politico, reputato però illegittimo sulla base di una sentenza del 1969 dal Supremo Tribunal Federal (STF).\nNel marzo 2010 riceve una condanna per uso di passaporto falso. Nel dicembre l’estradizione richiesta dal governo italiano viene negata, seguendo l’orientamento dell’Avvocatura di Stato sul trattato bilaterale relativo all’estradizione, dal presidente uscente Luiz Inácio Lula da Silva, che gli concede un visto permanente. La decisione viene quindi ratificata dalla nuova presidente Dilma Rousseff.\nLa sua più strenua difesa è condotta dalla scrittrice Fred Vargas, che ne La Vérité sur Cesare Battisti_ (2009) contesta con puntiglio di antropologa che le responsabilità attribuitegli siano tutte a suo carico. Invece, la giornalista e politica Barbara Spinelli relativizza in maniera molto netta tanto la presunta posizione di esule politico di Battisti, quanto il ruolo autenticamente politico del terrorismo, in modi che in sede storiografica è opportuno considerare. Roberto Martinelli dell’_Associazione Italiana Vittime del Terrorismo _ne sostiene a sua volta la piena colpevolezza, denunciando con condivisibile rigore argomentativo il «corto circuito»_ della memoria e della politica che immagina il Sessantotto come una «rivoluzione interrotta», sindrome che coinvolge in maniera particolare gli intellettuali inclini ad una sorta di _«santificazione»_ del superlatitante, nel corso del tempo condannato da sette processi. Per quanto invece concerne l’uso cinico di vittime e parenti e le isterie dell’indignazione giustizialista, molto diffuse su media vecchia e nuovi, non sono cose di cui vale la pena occuparsi.\nDa parte sua , Battisti disconosce completamente le accuse e quindi ruoli che gli sono attribuiti dalle accuse. Teme di tornare in Italia, descritta come «una democrazia con la mafia al potere» dove «la tortura faceva parte del quotidiano», e che «non può ammettere che negli anni 70 ci fu una guerra civile», e nel quale i «fascisti non furono mai allontanati dal potere. E che oggi purtroppo sono ritornati.» (Intervista di Luiza Villaméa, «Istoe» 01/2009). Se da una parte «chiede perdono» per le vittime degli attentati e si dichiara pronto a incontrare i parenti di quelli a lui attribuiti («Corriere della Sera» 29.01.2009) dall’altra chiede allo Stato di «voltare la pagina» e quindi il «riconoscimento del conflitto armato»(Fabrizio Lo Russo, La mia fuga. Intervista, «Carmillaonline» 25.05.2013; Cesare Battisti, una vita tra omicidi, carcere e fughe, «Ansa», 30.12.2010). Inoltre, dichiara: «Da quando il mio caso è diventato internazionale, è divenuto anche una moneta di scambio per molte cose. Hanno fabbricato un mostro che non ha niente a che vedere con me» («Brasil de fato» n. 413 01/2011). E dove la sua vicenda lo ha reso «traumatizzato e sotto osservazione psichiatrica», afferma di venir «perseguitato perché scrittore e con un’immagine pubblica» («Passapalavrla» 18.01.2011) tanto del governo italiano quanto dalla destra brasiliana.\nQuindi, la situazione si complica proprio a causa dei conflitti interni ai poteri brasiliani, e anche la risoluzione del gennaio 2011 del Parlamento Europeo risulta favorevole all’estradizione. Il presidente del STF Cezar Peluso esprime una opinione opposta a quella di Lula, e nel 2015 Battisti riceve una sentenza di espulsione. Tuttavia, rimane in Brasile. Il 25 settembre 2017 il quotidiano «O Globo»diffonde la notizia che il governo italiano abbia chiesto al Brasile, ora guidato dall’esponente di destra Michel Temer, di rivedere le condizioni dello status di rifugiato. Si prepara quindi la trappola della cattura (Rocco Cotroneo, «Corriere della Sera», 07.10.2017).\nNel 5 ottobre 2017 a Corumba’, nel Mato Grosso do Sul, il giudice federale Odilon de Oliveira intima nei confronti di Battisti la custodia cautelare per scongiurare il suo tentativo di varcare il confine in direzione della Bolivia. Il ministro della giustizia Andrea Orlando afferma: «L’Italia è fortemente determinata a far sì che Battisti sconti la pena, e la sconti nel nostro paese. È questo un modo per restituire, almeno in parte, quanto è stato tolto al nostro paese e ai familiari delle vittime». Tutti gli esponenti politici ripetono lo stesso ritornello, e il Paese continua a chiedere l’estradizione e accetta la condizione di detracao penal per cui l’ergastolo deve essere tramutato in una pena di trent’anni. Viene però liberato dopo appena due giorni dal giudice José Marcos Lunardelli del Tribunale regionale federale della terza Regione, con sede a San Paulo, che accoglie da parte dei suoi avvocati la richiesta di habeas corpus e la contestazione delle prove dell’arresto riguardanti traffico di valuta e droga, dove il suo arresto ha  peraltro rappresentato un’illegale limitazione della libertà di movimento. Se è costretto a non lasciare San Paolo, la sua testa è attesa a Roma.\nLa vuole l’Italia per consolidare la propria definitiva normalizzazione in un quadro istituzionalmente coerente dotato di credibilità internazionale, rimediando così anche alle numerose mancate estradizioni di destra e sinistra ricevute negli anni in tutto il mondo. La vogliono in un Brasile dove è forte il conflitto politico tra sinistra e destra e la conquista del potere da parte di questa pretende di rivedere completamente il quadro definito dalle riforme inaugurate da Lula. E tutto non tanto per rispetto di qualche giustizia o dei poveri morti, ma piuttosto per qualcosa che si chiama diplomazia.\n3. Processo 7 Aprile: la giustizia pop contro gli intellettuali\nUn esponente dei movimenti di ieri quale Oreste Scalzone, fondatore di Potere Operaio e Autonomia Operaia, peraltro niente affatto in linea con le posizioni di Battisti e piuttosto critico verso la solidarietà «da romanzieri» espressa nei suoi confronti, in un’intervista a Paolo Salvatore Orrù sottolineava la legittimità giuridica del no dell’allora presidente Lula alla estradizione di Battisti e l’inadeguatezza delle reazioni dei politici italiani, definendo «mondanizzazione del diritto» quel fenomeno per cui la legge si emancipa dalla verità storica per ridursi alla produzione di spettacoli inerenti la giustizia, a volte cruenti altre volte blandi.\nTale giustizia pop, bizzarra e imprevedibile, può essere osservata nei processi esclusivamente mediatici, nell’uso di testimonianze dubbie e parziali, nel pentitismo interessato e indiscriminato, nel pietismo manipolatorio verso le parti civili, e anche nelle perorazioni di una libertà _tout court _che prescindono dalla verifica di imputazioni, procedimenti e contesti, nonché in quella sorta di culto che coinvolge gli inquisiti per i fatti di sangue più efferati e/o banali, del quale si rendono complici proprio i media maggiormente diffusi. Per non parlare dei sexygate, indice del livello a cui sono scese tanto le pratiche del potere quanto la percezione della giustizia, incapaci di andare, per propria intima natura, al di là dello scandalo fine a se stesso.\nPer qualche oscuro motivo fortemente inciso nell’animo umano, l’esercizio del pensiero critico può comportare, oltre a vistosi fraintendimenti, anche a reazioni di odio profondo e vere e proprie persecuzioni. E se Battisti ha sviluppato la sua scrittura anche per elaborare la propria vicenda e, secondo le sue parole, ha conosciuto un inasprimento della attenzioni giudiziarie proprio per via di questa attività, è opportuno fare ulteriori passi indietro e considerare le implicazioni del Processo 7 Aprile celebrato a Padova nel 1979, a cui egli fu comunque estraneo e che coinvolse invece Scalzone e molti altri. Una ricostruzione è compiuta da Wu Ming 1, che introduce anche un dettagliato studio di Luca Barbieri.\nL’applicazione del cosiddetto Teorema Calogero, dal nome del giudice istruttore di Padova che aveva intimato gli arresti, portarono a considerare che gli intellettuali dei gruppi della sinistra extraparlamentare maggiormente impegnati nella teorizzazione rivoluzionaria avessero responsabilità diretta negli atti terroristici. L’impostazione complottista e manipolatoria dell’impianto accusatorio, che peraltro assimilava indebitamente tra loro tutte le diverse associazioni terroriste, fu già ai tempi criticata anche da personalità estranee alla sinistra e fortemente implicate nei servizi segreti quali Francesco Cossiga. Il problema reale è però che la modificazioni repressive del diritto e l’omologazione del consenso non è mai finita.\nSotto l’accusa di associazione sovversiva e insurrezione armata contro lo stato vengono rastrellati decine di esponenti di Autonomia Operaia e Potere Operaio. Sono coinvolti docenti universitari, intellettuali e scrittori. In modo emblematico, il filosofo Toni Negri, che in sostegno del movimento del Settantasette scrive Il dominio e il sabotaggio: sul metodo marxista della trasformazione sociale (1978), nel quale approfondendo il concetto marxista sull’ideologia come «falsa coscienza» espone le tesi sul rifiuto del lavoro e del partito e sulla ricomposizione di classe. Negri viene accusato, tra le altre cose, di essere ideologo nonché telefonista delle BR, mandante morale del rapimento Moro, artefice di diciassette omicidi. Ovunque egli sia stato si ipotizza un crimine, ma non è solo. 140 persone finiscono in carcere. Il caso suscita l’interesse e le critiche di Amnesty International ed è uno dei motivi per cui nel 1982 il presidente francese Mitterand decide di permettere il diritto d’asilo ai coinvolti in processi politici: la Dottrina che prende da lui il nome, abrogata poi nel 2002.\nCerchiamo in comprendere in maniera ellittica la complessità della personalità e delle vicende di Negri. Comunista fortemente critico del partito, precedentemente vicino anche ad ambienti cattolici e socialisti. Arrestato nel 1979. Nel 1983 è eletto in Parlamento per i Radicali. Nel 1984, condannato a trenta anni di carcere, fugge con l’aiuto dello scrittore Nanni Balestrini in Francia, dove resta per quattordici anni. Prima gli vengono attribuite pene supplementari, poi quasi tutte le accuse cadono in quanto infondate. Al tempo dell’arresto, le accuse erano state ottenute per deduzione dal Teorema Calogero, sostenute da una campagna stampa rigidamente colpevolista, da un uso estremamente disinvolto della carcerazione preventiva, dal pentitismo indiscriminato in cui si avallavano dichiarazioni palesemente infondate, attraverso un processo in cui i capi d’accusa potevano essere sostituiti appena veniva a cadere la loro veridicità. Nel 1997 Negri torna in Italia e finisce di scontare la pena, continuando il suo lavoro intellettuale e la sua teorizzazione politica.\nImpero: il nuovo ordine della globalizzazione (2002) e le sue altre più recenti opere, scritte con Micheal Hardt, perseguono una linea di pensiero di ispirazione marxista per cui l’attuale forma di potere imperiale determina dei circuiti di cooperazione produttiva che rappresentano il contesto per cui diventa possibile la realizzazione delle democrazia globale e la definitiva emancipazione delle moltitudini. Questo permette così la formulazione di una società libera basata sul bene comune: a favorire tale processo non sono soltanto le disposizioni pubbliche, ma anche le virtù private e i patrimoni delle singolarità, quali la solidarietà sociale, la responsabilità del lavoro, la gioia della ricerca. Un processo di immanentizzazione della sovranità e di emancipazione collettiva che nella sua formulazione deve molto al pensiero di Spinoza e all’idea che «vivere è sempre comune».\nTuttavia, ciò può venir vanificato in un dimensione nella quale la vita si risolve in pura esteriorità e le competenze culturali non significano più granché, che  è proprio quanto sembra prevalere nel generale impoverimento della vita sociale, politica e culturale tipico di quella che possiamo chiamare come «era della comunicazione». Mario Perniola (Contro la comunicazione, 2004) ne individua uno dei caratteri tipici nella capacità di dissolvere ogni contenuto e nel favorire così tanto una profonda svalutazione del sapere quanto una sostanziale impossibilità di agire. Persino la lotta armata e il terrorismo, con tutte le loro devastazioni, vittime, progetti ed equivoci, arrivano ad appartenere a tale contesto, nel quale ogni agire e ogni effettualità svaniscono nei loro simulacri. E se anche l’attentato più drammatico si riduce ad uno spettacolo che non ha nessuna capacità di turbare il potere a cui si oppone, arriva a conformarsi alla logica della spettacolarizzazione anche il caso mediatico basato sulle imputazioni attribuite a Battisti. La mondanizzazione del diritto si impone così su ogni giustizia.\n4. Processo 7 Aprile: filosofi contro l’ingiustizia diffusa\nDa quel 7 Aprile «l’equazione giudiziaria terrorismo = movimento» inizia ad avere un crescente e inarrestabile potere di ricatto su tutta la sinistra e sull’intera vita politica del paese, innescando «un processo di trasformazione delle istituzioni e dello Stato stesso (…) molto al di là della risposta agli atti terroristici». _Ciò porta quindi alla possibilità che «tutto quanto è stato pensato ed elaborato di nuovo a partire dalla ‘crisi del politico’, e che costituisce un insieme corposo di esperienze e ricerche in corso, venga azzerato, o comunque reso secondario, inutile.»_ Tali espressioni non sono tratte da qualche opuscolo clandestino, ma da un editoriale di quella che tutt’oggi è una delle più autorevoli riviste italiane di filosofia: infatti, _Aut Aut _175/176 (gennaio-aprile 1980) al riguardo presentava diversi interventi sulla questione, a firma Giovanna Procacci, Giorgio Grossi, Hans-Dieter Bahr.\nDello specifico politico si occupa Giovanna Procacci, che fino al 2011 ha insegnato Storia contemporanea presso l’Università di Modena e Reggio. Sulla scomparsa di una cultura d’opposizione _afferma che l’accusa di terrorismo compiuta con il Teorema Calogero arrivava a coinvolgere personaggi e comportamenti che terroristi non erano affatto, determinando una «rottura culturale»_ che, partendo dall’identificazione di un reato, arriva a indicare comportamenti contigui esclusivamente per astrazione, e tuttavia estremamente utili come tramite tra ipotesi giudiziarie e oggetti non direttamente perseguibili.\nL’inchiesta del 7 Aprile, che già procedeva tra lungaggini e abusi, intendeva criminalizzare attraverso determinati personaggi un’epoca storica e una tradizione culturale alla quale il Sessantotto faceva ancora pieno riferimento. Infatti, se nel modello rivoluzionario la trasformazione si legava ad un’idea di crisi capace di disvelare la verità nascosta del sistema, che doveva essere indicata dalla critica radicale, la società inizia in quel preciso momento a sottrarsi a questa ingiunzione, scomponendosi in innumerevole verità locali, ognuna irrilevante a definirne il senso fondamentale, impedendo così ogni comprensione generale.\nConseguentemente, la sinistra parlamentare tende a distaccarsi dalla propria funzione storica e contratta il proprio ruolo nella politica istituzionale secondo un preciso referente di legalità, ridefinendo così la rappresentanza politica e sociale. A sua volta, risulta sterile la difesa degli «spazi democratici» come reazione a quella che semplicisticamente viene chiamata «involuzione autoritaria»: infatti, la trasformazione in atto tende a incanalare la conflittualità in una società concepita quale soggetto astratto, che configura una «democrazia sociale» priva di opposizioni. Vengono completamente vanificate la possibilità di un atteggiamento critico verso la società e la presa effettiva  di questo rispetto ai meccanismi di trasformazione.\nIn definitiva, l’atteggiamento critico perde il terreno che gli aveva assegnato l’idea rivoluzionaria: l’«essere altro» _del rivoluzionario rispetto al modello dominante diventa addirittura impensabile, e viene a costituirsi uno spazio di pura contrattazione attraverso aggregazioni sociali astratte che, proprio incrementando la loro capacità integrativa, spezzano le solidarietà naturali. Pratiche di socializzazione, scienze sociali, lavoro sociale, rendono il cosiddetto “sociale” l’unico elemento legittimo, in nome del quale tutti parlano e prendono decisioni. Il “sociale” si astrae rendendosi autonomo dalla politica, diventa somministrabile e assumibile in varie dosi. Una via di uscita potrebbe essere nel rompere i modelli unici di realtà, e ripensare la conflittualità e «l’insopportabile»_ al suo interno, mentre diventa impossibile _«credere di avere ancora una presa sulle cose a partire da un’irriducibile estraneità antagonista»_.\nGiorgio Grossi, ora docente di Teoria Sociale, Comunicazione e Media presso la facoltà di Filosofia dell’Università di Milano-Bicocca, in Costruzione dell’eccezionale e politicizzazione dell’informazione di massa permette di comprendere le ragioni storiche e strutturali per cui siamo arrivati ad un’informazione come quella attuale, che, invece di informare, manipola e/o intrattiene. Infatti, sono diventate centrali nella pratica giornalistica le rotture del quotidiano, le trasgressioni, le eccezioni e gli imprevisti, fattori che risalgono a due ordini di motivi: uno storico, correlato allo sviluppo del giornalismo nelle società industriali, e l’altro ideologico-professionale, che concerne il modo di concepire la notizia secondo le finalità assegnate all’informazione di massa. Il giornalismo sviluppa quindi due modelli di informazione: uno di élite, come strumento di pressione e lotta politica, e uno popolare, destinato all’intrattenimento e al controllo sociale.\nDal primo, emerge un modello di informazione autorevole e pedagogico, che ha come riferimento privilegiato il potere politico, per cui la notizia è costruita in base alla sua rilevanza istituzionale e normativa; dal secondo, nasce un giornalismo definito dal rapporto con i destinatari e che misura la notizia rispetto al grado di interesse capace di suscitare. Se il primo modello è a volte supino ai rapporti di forza e a volte è propositivo secondo gli interessi dei gruppi di potere, il secondo privilegia il rapporto con il mercato rispetto a quello con le istituzioni: è quindi da questo che si sviluppa l’aspetto sensazionalistico. Tuttavia, la politicizzazione stimolata dal sociale determina nell’informazione una sovrarappresentazione della politica e nell’opinione pubblica un crescente qualunquismo; ciò porta alla confusione tra politicizzazione e ideologizzazione, a risolvere l’impegno politico con l’identificazione partitica, favorendo così pratiche di lottizzazione e distorsioni dell’informazione.\nSenza procedere troppo in avanti nell’analisi, fermiamoci al 1979, anno del Processo 7 Aprile e anche del Caso Moro. Le due evenienze vengono affrontati dai mezzi d’informazione attraverso un meccanismo di costruzione di “fatti-rottura” strumentalizzato politicamente, analogo a quello perseguito da decenni nei casi di cronaca nera. I valori di riferimento sembrano effettivamente ridursi al dato che morti violente, mandanti misteriosi, piani diabolici, presunti colpevoli, bombe e sangue, retroscena ed intrighi, facciano notizia; quando assumono valenza politica, diventano casi da prima pagina, capaci di mobilitare sentimenti e suscitare schieramenti, seguendo alternative apparenti e sostanzialmente già decise, nelle quali il valore di una scelta non va al di là dell’adesione privata. All’epoca le critiche prevalenti a questi due casi, di natura garantista o di denuncia di subalternità agli equilibri politici, non si interrogavano sul perché gli eventi assumessero tale forma, limitandosi a chiedere il rispetto dei principi della legalità costituzionale in materia di libertà di opinione (Processo 7 Aprile), o a rivendicare il reale pluralismo delle posizioni, in favore del partito delle trattative (Caso Moro).\nTuttavia, tali prospettive sono incapaci di spiegare adeguatamente le pratiche giornalistiche, le cui logiche non sono diverse da quelle dello spettacolo, e non permette di delineare alternative concrete. Occorre piuttosto interrogarsi su cause sostanziali, affrontando la complessità dei rapporti in gioco nell’informazione. Possiamo quindi ancora farci alcune domande, per quanto senza aspettarci alcuna risposta. L’effetto polverone e la spettacolarizzazione del Caso Moro potevano essere evitate? Il Processo 7 Aprile poteva essere oggetto di un’inchiesta critica, senza cadere nella diffamazione implicita? È possibile invertire tale tendenza, ormai strutturale nel giornalismo tanto conservatore quanto progressista?\nHans-Dieter Bahr, filosofo e docente universitario a Berlino, Brema e Vienna, attualmente in ritiro a Tubinga, offre un intervento piuttosto articolato e ancora di grande attualità con La macchina che attraversa il corpo. Note sul terrorismo. Il pensiero di Bahr tenta di superare il nichilismo considerando il «nulla» quale «apertura» in grado di comprendere la finitezza dell’essere. Ciò comporta una revisione decisiva del concetto di spazio, che in un processo di complessiva urbanizzazione del paesaggio diventa «la forma plastica di un corpo multiplo». Analizza quindi i contesti storici e culturali dello stato moderno, visto come «storia del disgregarsi del vecchio corpo monarchico», il quale con la divisione dei poteri perde di organicità a favore della sua spettacolarizzazione.\nLaddove si smarrisce anche la simmetria tra potere sociale e riflesso teorico si determina così uno «specchio rotto» per cui viene a mancare il terreno di comprensione della politica, e si apre quindi uno «spazio vuoto»: insomma, nell’impossibilità del potere di controllare la politicità dell’autore, si pretende di criminalizzare egli stesso. Le teorie politiche sono pertanto considerate come espressione immediata della violenza sociale di cui parlano.\nIl  Processo 7 Aprile produce quindi una particolare forma di censura che, rispetto a quella preventiva e statale di tipo classico e a quella codificata socialmente di tipo moderno, prescinde dalla «catena di distribuzione» nella quale il pensiero è concretamente inserito, comporta così la persecuzione esclusiva degli autori. Laddove le informazioni sono sempre filtrate, questo specifico aspetto censorio può anche leggersi come particolare forma di autocensura del potere, per cui l’autore criminalizzato fornisce il proprio nome al «corpo anonimo» dei terroristi e la teoria incriminata assume il valore di un «corpo terroristico». Il discorso sul terrorismo perde quindi ogni certezza, riducendosi a supposizione e sospetto. Non sussistendo più una «verità univoca» alla quale possa riferirsi la procedura giudiziaria, questa si muove per «verosimiglianze», determinando che ogni ipotesi indiziaria possa valere grossomodo allo stesso modo di un proiettile.\nLo specchio che permetterebbe la comprensione è però infranto anche internamente al discorso sul terrorismo. Infatti, se si è persa un’immagine chiara di questo quale azione particolare determinata da condizioni precise, e laddove non si distingue ciò dal terrorismo quale azione sociale complessa resa possibile dalla tecnologia, si smarrisce anche la capacità di valutare le teorie effettivamente approssimabili al terrorismo. Tale disorientamento deriva anche dall’ostinazione nel cercare le cause esclusivamente all’interno dei rapporti sociali: perciò, risulta più proficuo astenersi dal cercare di individuare le ragioni psicologiche e sociali dei terroristi, e cercare piuttosto di descrivere il «dispositivo terrorismo», le strutture sociali del terrore e del controterrore dalle quali le azioni prendono forma.\nLa riflessione di Bahr è complessa, sorprendente ed efficace. Invertendo le categorizzazioni tipiche del senso comune, sono considerate le forme del «terrore statale», che comportano la privazione dei diritti borghesi, i grandi spettacoli pubblici della punizione dei delinquenti, l’abolizione di ogni giustizia compensativa. Rientrano invece in una «tradizione controterroristica» gruppi come BR e RAF, la cui azione mirava ad instaurare una nuova sovranità nazionale con riferimenti propriamente borghesi e ascrivibili alla Rivoluzione francese. Ambedue le forme terroristiche agiscono in un contesto in cui il corpo si configura come lo «spazio proiettivo e spettacolare, lo straordinario in mezzo al quotidiano».\nTale contesto si realizza laddove le «frontiere naturali», che sono spazi di passaggio, vanno a costituire i limiti variabili di un corpo sociale e trasformano il «paesaggio» in «paese». Le forme tipiche di questo sono parti di un corpo, multiplo e plastico, che occorre difendere. Il potere costituisce la macchina delle potenzialità dello stato, quindi il corpo del paese, e infine lo delimita con la possibilità di produrre terrore. Il corpo si concentra in un campo di forze tecnomeccaniche che acquista nuove dimensione geografiche e profondità capaci di andare oltre la superficie.\nIn questo spazio il terrorismo, tanto nelle forme statali quanto in quelle popolari, rinuncia ad ogni equivalenza di forze con gli avversari, attraversa i corpi con torture e devastazioni, e nelle sue forme latenti va a costituire la vera «frontiera» dello stato moderno, prodotto attraverso la tecnologizzazione dei meccanismi del potere sociale. Lo spazio del potere cambia e si delocalizza, il terrorista perde ogni riferimento univoco. Anche la guerra annulla i fronti, il suo campo diventa «uno spazio energetico senza luogo», mentre la tecnologia bellica assume quella decisione sulla vita e sulla morte che spettava alla sovranità statale arcaica.\nÈ quindi la bomba atomica a vincere su ogni spazio e a segnare «la fine della sovranità statale di una nazione». Nelle centrali nucleari, la materialità si riduce ad hardware, la cui sicurezza è solo probabile e non può prescindere dalla sicurezza assoluta della struttura matematica dei software: sostanzialmente, soltanto l’informazione può garantire uno spazio di sicurezza. In tale spazio però tutte le materialità si trasformano in informazioni, la cui possibilità di esplodere da un momento all’altro costituisce il loro carattere esemplare di evento.\nLe conclusioni a cui giunge Bahr contemplano quanto il «bisogno sociale del terrore», la sua attesa, la sua anticipazione, sostanzialmente il suo valore di verosimiglianza, siano in grado di produrre «lo spazio della protezione pretesa», e sono estremamente prossime alla condizione poi determinatasi a livello planetario con le guerre globali.\nPossiamo riflettere sul fatto che probabilmente testi come quelli appena citati sfuggono ad ogni ipotesi di censura e persecuzione in quanto pubblicazioni rigorosamente scientifiche; occorre però anche considerare che la destituzione politica della filosofia e del sapere segue un programma antico, già dai tempi di Platone a Siracusa piuttosto avanzato, che con il Processo 7 Aprile riceve semplicemente un particolare impulso.\n5. Raffaele Speranzon: i delitti dei bibliotecari\nPer comprendere quanto l’attitudine persecutoria della politica nei confronti del lavoro intellettuale possa a volte prendere connotati, piuttosto che pop, marcatamente trash, occorre tornare al gennaio 2011, quando l’allora assessore alla cultura della provincia di Venezia Raffaele Speranzon (classe 1971, imprenditore nell’ambito della formazione professionale), riprendendo un’idea del consigliere di Martellago Paride Costa, e dell’altro collega di partito (PdL) Roberto Bovo, aveva invitato i 44 comuni del veneziano ad eliminare dagli scaffali delle biblioteche pubbliche le opere di quegli autori che nel 2004 avevano partecipato all’appello di Carmillaonline per la scarcerazione dalle prigioni francesi di Battisti.\nL’assessore veneziano aveva anche proposto di escludere gli stessi dalle iniziative pubbliche quali «persone sgradite», argomentando che i soldi pubblici devono essere spesi «senza premiare chi firma appelli pro assassini». Coerentemente, Speranzon sul suo MySpace affermava di «amare la vita alla follia», ricordando che «un uomo d’ingegno» non si rammarica di condividere il molto che possiede; a garanzie delle proprie competenze culturali, in una pagina del sito del comune di Venezia risalente a quando era consigliere, troviamo tra i suoi autori preferiti tale “Sprengler”: ora, chiunque abbia letto anche soltanto il nome dell’autore de _Il Tramonto dell’Occidente_, sa che c’è una “r” di troppo, ma si sa che il molto e la follia possono pure permettersi sviste.\nL’iniziativa era suscettibile di estendersi a tutto il Veneto e avrebbero dovuto assumersene le responsabilità della sua applicazione i singoli bibliotecari, estendo anche a questi il reato di complicità ideologica, introducendo così nuove figure professionali da coinvolgere in un rinnovato reato di opinione, in modo da trovare con modi spicci e capziosi nuove applicazioni di una scienza consolidata da secoli.\nLa proposta aveva ricevuto il plauso del segretario generale del sindacato di polizia COISP Franco Maccari, del presidente della Regione Luca Zaia (Lega) e ampio ed argomentato sostegno dall’assessore regionale all’istruzione Elena Donazzon (PdL), ex missina come il suo collega Speranzon, e che in una lettera ai presidi chiede il «boicottaggio civile» degli intellettuali che «vorrebbero l’impunità di un condannato per crimini aberranti».\nSe la Donazzon, fervente cattolica tutta intenta a regalare Bibbie ai bambini delle elementari, e altri colleghi leghisti, fanno sparire dagli scaffali delle biblioteche del veneto libri che con Battisti non hanno molto a che fare come quelli di Roberto Saviano, la presidente della Provincia Francesca Zaccariotto (Lega) prende le distanze dalla provocazione di Speranzon privandola del sostegno istituzionale, e anche il vicepresidente dell’Associazione Italiana Biblioteche Claudio Leombroni si esprime in modo nettamente contrario.\nL’indice degli “autori proibiti” risultava così vasto ed eterogeneo da privare gli scaffali delle biblioteche pubbliche di numerosi testi di autori italiani contemporanei, comprendendo, tra gli altri: Giorgio Agamben, Nanni Balestrini, Carla Benedetti, Massimo Carlotto, Vittorio Catani, Valerio Evangelisti, Laura Grimaldi, Bernard-Henri Levy, Loredana Lipperini, Gianfranco Manfredi, Luca Masali, Daniel Pennac, Marco Philopat, Tiziano Scarpa, Stefano Tassinari, Vauro, Lello Voce, Wu Ming.\nUna proposta come quella di Speranzon, che comunque non rappresenta un caso isolato ma è sintomatica di un clima piuttosto diffuso, si risolve in realtà in una semplice sparata, enorme quanto impraticabile. Rispetto alle tradizionali forme di censura, proscrive esclusivamente l’oggetto libro, isolandolo rispetto a quella definita da Bahr quale catena di distribuzione del pensiero che, piuttosto vasta e articolata, comprende anche quanti materialmente se ne occupano. Inoltre, si concentra nel negare alle biblioteche proprio quel carattere di patrimonio di conoscenze comuni e di condivisione dell’ingegno al quale si appellava appassionatamente lo stesso Speranzon.\nTuttavia, anche soltanto l’idea di rimuovere un unico libro di un solo autore da una qualsiasi biblioteca pubblica comporta che la libertà del paese intero venga minacciata. Pure nel caso estremo in cui volessimo ammettere che molti libri siano davvero inutili e anche dannosi, e  di certo alcuni lo sono, seppur per altri motivi da quelli suggeriti dalle censure, andrebbe comunque lasciata ad ognuno l’opportunità di formulare un’opinione con il proprio intelletto, anche se probabilmente ciò a molti nemmeno interessa.\nL’ipotesi di censura di marca fascista e inquisitoria proposta dal fiero anticomunista Speranzon, che per quanto sproporzionata e inattuabile è comunque pericolosa e degna di biasimo e rispetto alla quale sarebbero stati necessari adeguati provvedimenti disciplinari, in realtà risulta piuttosto datata rispetto alle pratiche contemporanee. Infatti, è indubbiamente più semplice permettere che l’informazione venga vanificata da troppe informazioni, ormai condizionate quasi integralmente, come suggeriva già Grossi, da sensazionalismo, lobbismo e criteri populistici di consenso e consumo.\n6. Lello Voce: legge e poesia\nLe prassi  del sensazionalismo e del populismo e il peso delle lobby è ormai diffuso anche alla fazioni che si dicono di sinistra, le quali spesso sembrano distinguersi perlopiù per una maggiore ipocrisia. E anche laddove non si arrivi a questo e pur mantenendo le migliori intenzioni, l’argomentare di molti può risolversi in una sorta di “ipocritica”, un interventismo culturale dall’elaborazione piuttosto scarsa, inutile alla comprensione degli eventi e che in qualche modo si autoconfina a semplice corollario delle opinioni comuni.\nPurtroppo, anche il giornalismo d’inchiesta apparentemente più contestatario e rischioso può ridursi ad una rassegna di ovvietà, come lo sono, nonostante i meriti, molte delle posizioni espresse da Travaglio e Saviano, nonché le rilevazioni confidenzievoli di Wikileaks e gli sproloqui prevalenti su Indymedia. Ciò può verificarsi dove si trascura che i cosiddetti “fatti” non spiegano nemmeno se stessi, che i “regni del male” sono quantomeno semplificazioni, che la diplomazia ci fornisce la semplice misura di quanto “dobbiamo” sapere, che a far taglia e cuci e a dire parolacce son buoni tutti.\nA tale casistica non esplicativa appartiene anche la distinzione tra giustizia e legge operata nell’analisi dell’ipotesi censoria di Speranzon compiuta da Lello Voce, uno degli autori che ne sarebbe rimasto coinvolto (Censura alla veneta, «Alfabeta2» n. 7, marzo 2001). Infatti, pur riconoscendo la legge quale convenzione, Voce sembra trascurare altre implicazioni, rintracciabili in contributi ampiamente storicizzati, dei quali almeno due sono piuttosto decisivi. Infatti, la Critica della violenza (1921) di Walter Benjamin, pur riconoscendo alla giustizia il valore di fine, non prescinde dal considerare il ruolo fondativo che per la sua affermazione assume la violenza dei mezzi riconosciuti quali legge. Invece, la _L_o_gica della persuasione di Chaim Perelman (con Lucie Olbrechts-Tyteca, _Trattato dell’argomentazione, 1958) intende evitare accuratamente un’assolutizzazione della giustizia, riconoscendola quindi come definibile solo in riferimento ad altri ordini di valori.\nConseguentemente, ipostatizzare che una giustizia esista davvero e di per sé significa ridurla ad una mera tautologia, lasciandola sostanzialmente all’arbitrio di chi la afferma, solennizzando inevitabilmente la forza che determina il diritto. L’operazione di Voce, se da una parte è debitrice di certo radicalismo di maniera, dall’altra è potenzialmente fascistoide, e laddove venisse assunta come premessa renderebbe impraticabile adeguato approfondimento. L’evenienza è inaspettata da parte di chi ha preso forti posizioni di denuncia rispetto alle violenze contro i manifestanti effettuate dalle forze dell’ordine alla Diaz di Genova durante il G8 2001.\nInoltre, Voce dichiara che un atto di censura, se da una parte provoca la «squalifica» degli autori, dall’altra determina un aumento delle vendite della merce-libro, portando quindi ad incrementare i suoi profitti proprio «quello che una volta avremmo chiamato il Capitale». Le questioni sottese a tale argomento sono piuttosto controverse e decisive: va ricordato che, per la sua sintonia con le forme della diffusione culturale contemporanea, Voce, pur riconoscendosi nella tutela del _copyleft, _rivendica un [ruolo prioritario nella diffusione italiana dello Slam Poetry](http://(http://www.lellovoce.it/spip.php?article259). Tuttavia, nell’occuparsi di tali questioni, sembra non fare cenno al ruolo della cultura e dell’industria culturale nelle determinazioni di quanto oggi chiamiamo capitalismo finanziario. Così, se da una parte le sue rivendicazioni sono del tutto comprensibili, viste le boiate prevalenti nelle competizioni di poesia, dall’altra non può nemmeno essere tralasciata la tematizzazione rigorosa degli argomenti che vi sono sottesi, laddove davvero si voglia fare qualcosa che non sia solo intrattenimento.\nPer portare la discussione su un piano che permetta di comprenderne le istanze effettive, prendiamo in considerazione i concetti marxiani di struttura e sovrastruttura, che indicano rispettivamente i rapporti materiali e produttivi e l’impianto economico di una società, e l’insieme delle realtà culturali e istituzionali storicamente determinate al di sopra della società stessa. Se questi, com’è espresso da Marx in Il 18 Brumaio di Luigi Bonaparte (1852), avevano già nell’ottocento relazioni niente affatto rigide, nelle società a capitalismo avanzato hanno profondamente modificato le loro funzioni. Ciò è evidente tanto nella considerazione di Adorno che, pur riconoscendone ruolo ed influenza, fornisce una lettura piuttosto critica dell’industria culturale, quanto nella lettura più ottimista di Benjamin, che insiste sui potenziali liberatori di un’arte riportata al livello di merce.\nIl punto problematico è però che Voce, proprio glorificando forme di oralità piuttosto spettacolari rispetto al lavoro rigoroso della scrittura, per quanto intenda contrapporsi alle logiche dominanti, si pone involontariamente quale loro corollario. Infatti, come possiamo vedere anche riguardo vari Slam sempre più diffusi e grossolani, privilegiare «comunità» di spettatori passivi e distratti, forme di critica presuntivamente «vive e dinamiche», limitandosi spesso ad esaltare le volgarità di una pretesa immediatezza che fa leva su competitività e banalizzazioni, può comportare cadute in un populismo estetico capace di appiattire la cultura esattamente quanto lo fa l’editoria mainstream, rendendo quasi insensate le pratiche del leggere e dello scrivere, e vanificando la sostanziale irriducibilità del “dire” poetico.\nInsomma, sembrano ancora largamente assenti le prospettive per cui possa darsi una dimensione politica e culturale “comune” capace di sottrarsi alle insensatezze della comunicazione. Non è dato sapere se siamo in una sorta di riflusso del riflusso, oppure se il cosiddetto riflusso non si sia mai fermato. Insensatezze, conformismi e false libertà coinvolgono ormai anche ampi settori della cosiddetta sinistra, istituzionale e non, rendendo inoltre irreale la nozione stessa di movimento.\nUna diffusione dei saperi non autoreferenziale e una critica dell’informazione in grado di sfuggire alla loro dispersione potrebbero tentare il compito impossibile eppure necessario di comunicare l’incomunicabile nelle forme e nei contesti in cui ciò possa assumere un senso effettivo, in moda da fornire strumenti in grado di determinare una realtà non coinvolta dalla derive di poteri che, senza peraltro riuscire ad ottenere nessun tipo di risultati, sfuggono ad ogni legittimo controllo e ad ogni minima decenza.\nForse un giorno, quando l’emergenza sarà finita, tutta questa matassa di questioni si districheranno. E mentre il Paese perde progressivamente importanza agli occhi del mondo e il mondo sfugge anche a se stesso, rimaniamo imbambolati a contemplare accadimenti sciolti dalla continuità degli eventi e da ogni spiegazione razionale, incapaci di azione e intendimento. E qui finisce questa storia.\n•\nFotografia: “Cesare Battisti in noir” - 7 ottobre 2017."
  },
  {
    "objectID": "posts/pages/2017-01-25-la-verita-disturbata-della-tecnologia.html",
    "href": "posts/pages/2017-01-25-la-verita-disturbata-della-tecnologia.html",
    "title": "La verità disturbata della tecnologia",
    "section": "",
    "text": "I social media hanno fagocitato le notizie - minacciando il consolidamento delle cronache giornalistiche di pubblico interesse e inaugurando un’era nella quale ognuno rivendica la creazione di fatti a proprio arbitrio. Questo tradisce del tutto il modello, aperto e agerarchico, al quale originariamente si era fatto riferimento per la Rete, e le conseguenze vanno molto al di là del giornalismo e riguardano sopratutto le__ nuove dinamiche di potere venutesi a creare, particolarmente brutali. E se c’è stato un tempo nel quale qualcuno era arrivato a credere che Internet avrebbe permesso una specie di repubblica planetaria del giornalismo diffuso, oggi lo spazio virtuale è perlopiù filtrato nel chiuso recinto dei social e vi prevale il sensazionalismo più grossolano. La politica sembra assimilarne i modi a tutti i livelli favorendo e assecondando populismi che minano a loro volta la fiducia nelle istituzioni, compresa la stampa, permettono il diffondersi di narcisismi autoreferenziali e distruttivi nei confronti di programmi e contenuti. __Tuttavia, tale modello non regge né di fronte alla complessità del mondo, né nei confronti di quelli che sono i doveri dell’informazione. Un articolo di Katharine Viner, caporedattore del Guardian.\nUn lunedì mattina del settembre 2014, la Gran Bretagna si svegliò con una nuova storia piuttosto depravata. A detta del Daily Mail, il primo ministro David Cameron aveva commesso un «atto osceno con una testa di maiale morto». Il giornale riportava: «Un insigne contemporaneo di Oxford afferma che Cameron una volta ha preso parte ad una scandalosa cerimonia di iniziazione presso un evento organizzato dal Piers Gaveston Society, che coinvolge un maiale morto». Piers Gaveston è il nome di una dissoluta società conviviale di Oxford; gli autori della storia hanno sostenuto che la loro fonte fosse un deputato, il quale ha detto di aver visto le prove fotografiche: «Il suo straordinario suggerimento è che il futuro premier abbia inserito una parte piuttosto intima della sua anatomia nell’animale».\nLa storia, estrapolata da una nuova biografia di Cameron, ha scatenato un immediato furore. Piuttosto volgare, ha rappresentato una grande opportunità per umiliare un primo ministro elitario, e molti ritenuto che suonasse vero per un ex membro del famoso Bullingdon Club. In pochi minuti, #Piggate e #Hameron sono stati trend topic su Twitter, e anche politici di alto livello sono uniti al divertimento: Nicola Sturgeon ha detto che le accuse avevano «intrattenuto tutto il paese», mentre Paddy Ashdown ha scherzato sul fatto che Cameron avesse «grufolato nei titoli di tutti giornali».\nIn un primo momento, la BBC ha rifiutato di parlare delle accuse, e dal numero 10 di Downing Street hanno fatto sapere che non avrebbero «nobilitato» la storia con una risposta - ma ben presto sono stati costretti ad emettere una smentita. E così, un uomo potente è stata svergognato sessualmente, in un modo che non aveva nulla a che fare con la sua politica di divisione, e in maniere alle quali non avrebbe mai potuto rispondere veramente. Ma a chi poteva importare? Del resto, lui era in grado di sopportarlo.\nPoi, dopo una giornata piena di allegria online, è accaduto qualcosa di sconvolgente. Isabel Oakeshott, giornalista del Daily Mail e co-autore della biografia insieme a Lord Ashcroft, un uomo d’affari miliardario, è andato in televisione e ha ammesso che non sapeva se il suo enorme e scandaloso scoop fosse anche vero. Pressata nel fornire una prova per la propria sensazionale affermazione, Oakeshott ha ammesso che non ne aveva alcuna.\n«Non siamo potuti andare a fondo delle fonti delle accuse», ha detto Channel 4 News. «Così, abbiamo semplicemente riportato la considerazione fornitaci dalla fonte… senza prendere posizione sul fatto che sia vera oppure no.» In altre parole, non vi era alcuna prova che il primo ministro del Regno Unito avesse davvero «inserito una parte intima della propria anatomia» nelle fauci di un maiale morto - una storia riportata in decine di giornali e ripetuta in milioni di tweet e di aggiornamenti Facebook, che molte persone presumibilmente oggi ancora credono sia vera.\nOakeshott è andata anche oltre, assolvendo se stessa da ogni responsabilità giornalistica, e ha concluso: «Spetta ad altre persone di decidere se devono fornire ad una notizia credibilità o meno». Ovviamente non è la prima volta che affermazioni stravaganti sono state pubblicati sulla base di prove inconsistenti, ma questa è stata una difesa insolitamente sfacciata. Sembra che i giornalisti non siano più tenuti a credere alla veridicità delle proprie storie e, a quanto pare, nemmeno hanno più bisogno di fornire qualche prova. Piuttosto, spetterebbe proprio al lettore - che non conosce nemmeno l’identità della fonte - di decidere per proprio conto se vero o no. Ma in base a cosa? Istinto, intuizione, umore?\nHa quindi più importanza la verità?\n•\nNove mesi dopo che la Gran Bretagna si è svegliata ridacchiando sulle ipotetiche intimità suine di Cameron, il paese si alzato la mattina del 24 giugno per la molto reale visione del primo ministro che, in piedi fuori Downing Street alle 8 del mattino, annunciava le proprie dimissioni.\n«Il popolo britannico ha votato per lasciare l’Unione Europea e la sua volontà deve essere rispettata», ha dichiarato Cameron. «Non è stata una decisione presa alla leggera, anche perché sul significato di questa decisione tante cose sono state dette da molte organizzazioni diverse. Quindi non vi può essere alcun dubbio sul risultato».\nTuttavia, divenne ben presto chiaro che quasi tutto era ancora in dubbio. Al termine di una campagna elettorale che ha dominato le notizie per mesi, è diventato improvvisamente ovvio che la parte vincente non aveva un piano per come o quando il Regno Unito avrebbe lasciato l’Unione europea - mentre le affermazioni ingannevoli che avevano trascinato la campagna per il Brexit alla vittoria si erano improvvisamente sbriciolate.\nVenerdì 24 giugno alle 06:31, poco più di un’ora dopo che il risultato del referendum era diventato chiaro, il leader dell’Ukip Nigel Farage ha ammesso che in una UK post-Brexit non sarebbero in realtà a disposizione i 350 milioni a settimana di riserva da spendere sul servizio sanitario nazionale, un diritto fondamentale della fuoriuscita dalla UE che era stato messo in evidenza persino sul bus che propagandava la campagna di voto per il Leave. Poche ore dopo, l’eurodeputato Tory Daniel Hannan ha dichiarato che l’immigrazione non era suscettibile di essere ridotta - un’altra affermazione chiave.\nNon era certo la prima volta che i politici non erano riusciti a fornire quanto avevano promesso, ma potrebbe essere stata la prima volta che hanno ammesso la mattina dopo la vittoria quanto, per tutto il tempo della campagna elettorale, le promesse erano state false. Questo è stato il primo voto importante nell’era della post-verità politica: la fiacca campagna per il remain ha tentato di combattere la fantasia con i fatti, ma rapidamente scoperto che la moneta dei fatti era stata gravemente svalutata.\nI fatti preoccupanti e gli esperti preoccupati dalla parte del Remain sono stati respinti con il nome di “Progetto Paura” - e rapidamente neutralizzati da “fatti” opposti: se 99 esperti hanno detto che potrebbe esserci un crollo economico e uno è in disaccordo, la BBC ha informato che ogni parte aveva una visione diversa della situazione. (Questo è un errore disastroso che finisce per oscurare la verità, e riecheggia anche in come da alcuni viene riportata la questione del cambiamento climatico.) Michael Gove ha dichiarato su Sky News che «la gente in questo paese ne ha avuto abbastanza degli esperti». Inoltre ha paragonato 10 premi Nobel economisti che hanno firmato una lettera anti-Brexit agli scienziati nazisti fedeli a Hitler.\nPer mesi, la stampa euroscettica ha strombazzato ogni dubbia affermazione e ha criticato aspramente ogni avvertimento degli specialisti, riempiendo le prime pagine confezionando troppi titoli anti-migranti per essere contati - molti dei quali più avanti erano stati tranquillamente corretti in caratteri molto piccoli.\nUna settimana prima del voto (lo stesso giorno Nigel Farage ha presentato il suo infiammante manifesto “Breaking Point”, e la deputata laburista Jo Cox, che aveva fatto un’incessante campagna per i rifugiati, è stata uccisa) la copertina del Daily Mail ha dato rilievo ad un’immagine di migranti caricati nella parte posteriore di un camion che entrava nel Regno Unito, con il titolo “Veniamo dall’Europa - fateci entrare!” Il giorno dopo, il Mail e il Sun, che ne aveva anche riportato la storia, sono stati costretti ad ammettere che i clandestini provenivano in realtà da Iraq e Kuwait.\nLo sfacciato disprezzo per i fatti non si è fermato dopo il referendum: in un fine settimana di inizio luglio 2016, la candidata conservatrice alla dirigenza di breve durata Andrea Leadsom, fresca di un ruolo da protagonista nella campagna per il Leave, ha dimostrato il declinante valore delle prove. Dopo aver detto al Times che l’essere madre farebbe di lei un primo ministro migliore della sua rivale Theresa May, ha gridato «giornalismo scandalistico!», e ha accusato il giornale di travisare le proprie osservazioni - anche se lei aveva affermato esattamente questo, in modo chiaro e definitivo e su nastro. Leadsom è un politico post-verità anche rispetto alle sue proprie verità.\nQuando un dato di fatto comincia ad assomigliare a quanto viene sentito come vero, diventa molto difficile per chiunque dire qual è la differenza tra fatti che sono veri e i “fatti” che non lo sono. La campagna per l’uscita dalla UE era ben consapevole di questo - e ha preso il massimo vantaggio, con la certezza che la Advertising Standards Authority non ha potere di vigilare sulle rivendicazioni politiche.\nPochi giorni dopo il voto, Arron Banks, il più grande donatore di Ukip e il finanziatore principale della campagna Leave.EU, ha detto al Guardian che la sua squadra ha sempre saputo che i fatti non avrebbe vinto la competizione. «Ma assumere un approccio multimediale in stile americano si», ha detto Banks. «Nella fase iniziale è stato detto che ‘I fatti non funzionano’, e questo è tutto. La campagna per il Remain  ha dato rilievo continui ai fatti, semplicemente non funziona. Conta aver modo di relazionarsi con le persone emotivamente. Ed è questo il successo di Trump».\nMa c’è anche poco sorprendente che alcune persone sono rimasti scioccate dopo il risultato della Brexit nello scoprire che questa potrebbe avere gravi conseguenze e pochi dei benefici promessi. Quando i «fatti non funzionano» e gli elettori non si fidano dei media, tutti credono nella loro propria “verità” - e i risultati, come abbiamo appena visto, possono essere devastanti.\nCome siamo finiti sin qui? E come si fa a risolvere tale problema?\n•\nVenticinque anni dopo che il primo sito è andato online, è chiaro che stiamo vivendo un periodo di transizione vertiginoso. 500 anni dopo Gutenberg, la forma dominante delle informazioni è stata la pagina stampata: la conoscenza è stata consegnato principalmente in un formato fisso, il quale ha incoraggiato i lettori a credere in stabile e stabilite verità.\nOra, siamo presi in una serie di battaglie confuse tra le forze opposte: tra verità e menzogna, realtà e rumori di fondo, gentilezza e crudeltà; tra i pochi e i molti, il connesso e l’alienato; tra la piattaforma aperta del web come i suoi architetti l’hanno immaginata e i recinti sbarrati di Facebook e di altri social network; tra un pubblico informato e una folla sconsiderata.\nCiò che è comune a queste lotte - e quanto rende la loro risoluzione una questione piuttosto urgente - è che tutti coinvolgono lo stato deficitario della verità. Questo non significa che non ci siano verità. Significa semplicemente, come quest’anno ha reso molto chiaro, che non possiamo essere d’accordo su quello che queste verità sono, e quando non c’è consenso sulla verità e non c’è modo per realizzarlo, il caos segue al più presto.\nSempre più spesso, ciò che conta quale fatto è semplicemente un’opinione che qualcuno sente come vera - e la tecnologia ha reso molto facile a tali ”fatti” di circolare molto velocemente e di raggiungere questo era inimmaginabile ai tempi di Gutenberg (o anche soltanto dieci anni fa). Una dubbia storia su Cameron e un maiale appare su un tabloid una mattina, e a mezzogiorno è volata sui social media per tutto il mondo trasformandosi in una fonte fidata di notizie. Questo può sembrare cosa da poco, ma le sue conseguenze sono enormi.\n«La Verità», come Peter Chippindale e Chris Horrie scritto in Stick It Up Your Punter!, la loro storia del quotidiano The Sun, è una «‘bald statement’ (dichiarazione vera pur se priva di prove ) che tutti i giornali stampano a proprio rischio e pericolo». Di solito ci sono diverse verità in contrasto su ogni argomento, ma nell’era della stampa, le parole su una pagina inchiodavano le cose, sia che si rivelassero come vere, oppure no. Le informazioni erano sentite come se fossero la verità, almeno finché il giorno successivo non avesse portato un altro aggiornamento oppure una correzione, e tutti condividevamo un insieme comune di fatti.\nQuesta “verità” stabilita è stata di solito trasmessa dall’alto: una verità istituita, spesso fissata nella propria posizione da un gruppo dirigente. Tale disposizione non è stata esente da difetti: troppa stampa ha spesso esibito un’inclinazione verso lo status quo e una deferenza nei confronti dell’autorità, ed era proibitivamente difficile per la gente comune sfidare il potere della stampa. Ora, le persone diffidano gran parte di quanto viene presentato come fatto - in particolare se i fatti in questione sono scomodi, o fuori sincronia con le proprie opinioni - e mentre parte di tale sfiducia è fuori luogo, in alcuni casi non lo è affatto.\nNell’era digitale, la pubblicazione di informazioni false è più facile che mai, queste vengono rapidamente condivise e quindi prese per vere - come vediamo spesso proprio in situazioni di emergenza, quando la notizia si sta infrangendo in tempo reale. Per prendere un esempio tra tanti, durante gli attacchi terroristici del novembre 2015 a Parigi, si sono rapidamente diffusi sui social media voci e rumours per cui il Louvre e il Centre Pompidou erano stati colpiti e François Hollande aveva subito un ictus. Gli organi di informazione attendibili sono necessari proprio per demistificare tali panzane.\nTalvolta voci come queste diffondo il panico, a volte senza malizia, talvolta invece la manipolazione è deliberata, per le quali una compagnia o un regime pagano la gente per diffondere il loro messaggio. Qualunque sia il motivo, falsità e fatti ora si diffondono allo stesso modo, attraverso ciò che gli accademici chiamano come “_informazione a cascata”. Come descrive il giurista ed esperto di molestie online Danielle Citron «la gente promuove quello che pensano gli altri, anche se l’informazione è falsa, fuorviante o incompleta, perché pensano che hanno imparato qualcosa di prezioso.»_ Questo ciclo si ripete, e prima che tu lo sappia, la cascata diventa inarrestabile. Si condivide un post di un amico su Facebook, forse per mostrare vicinanza o accordo oppure che si è “al corrente”, e in tal modo si estende ad altri la visibilità del loro post.\nAlgoritmi come quello che potenzia le notizie di Facebook sono progettati per darci sempre di più di quello che secondo loro noi vogliamo - il che significa che la versione del mondo da noi incontrata ogni giorno nel nostro flusso personale è stato invisibilmente curata per rafforzare le nostre credenze preesistenti .\nQuando Eli Pariser, il co-fondatore di Upworthy, ha coniato il termine “filter bubble” nel 2011, stava parlando di come il web personalizzato - e in particolare la funzione di ricerca personalizzata di Google, per la quale non esistono due persone che fanno ricerche su Google che si assomigliano - significa che ci sono minori probabilità di essere esposti a informazioni che ci sfidano o che ampliano la nostra visione del mondo, e minori probabilità di incontrare fatti che smentiscono le false informazioni che gli altri hanno condiviso.\nL’appello di Pariser, in quel momento, è che chi gestisce le piattaforme dei social media dovrebbero garantire che «la priorità maggiore dei loro algoritmi sia quella di compensare visite e fornire notizie importanti, non soltanto la roba che è più popolare o più auto-convalidata». Tuttavia, in meno di cinque anni, grazie alla incredibile potenza di alcune piattaforme sociali, la “filter bubble” descritta da Pariser descritto è diventata molto più estrema.\nIl giorno dopo il referendum UE su un post di Facebook Tom Steinberg, l’attivista Internet britannico e fondatore di mySociety, ha fornito una vivida illustrazione del potere della “filter bubble” - e le gravi conseguenze civili per un mondo nel quale i flussi di informazioni in gran parte attraverso i social network:\n«Attraverso Facebook sto cercando attivamente le persone che celebrano la vittoria del Brexit, ma la “filter bubble” è TALMENTE forte, e si estende TALMENTE lontano in cose quali la ricerca personalizzata di Facebook, che non riesco a trovare qualcuno che sia felice nonostante il fatto che oggi più della metà del paese è chiaramente giubilante e nonostante il fatto che io stia attivamente cercando di sentire quanto stanno dicendo.»\n«Il problema di questa camera di risonanza è ora TALMENTE grave e TALMENTE cronico che posso soltanto chiedere ai miei amici che effettivamente lavorano per Facebook e altri importanti social media e con la tecnologia di dire con urgenza ai loro leader che non agire su questo problema immediatamente equivale a sostenere attivamente e consolidare la lacerazione del tessuto delle nostre società… stiamo ottenendo paesi nei quali una metà non sa nulla circa l’altra metà.»\nChiedere però alle aziende di tecnologia di «fare qualcosa» per la “filter bubble” presume che questo sia un problema che possa essere facilmente risolto - piuttosto di considerare che sia parte integrante dell’idea stessa delle social come progettate per darti quello che tu e i tuoi amici volete vedere.\n•\nFacebook, lanciato soltanto nel 2004, ha ora circa 1,6 miliardi di utenti al mondo. È diventato il modo privilegiato con cui le persone trovano le notizie in Rete - ed è di fatto dominante in maniere che sarebbe stato impossibile immaginare nell’epoca dei giornali. Come ha scritto Emily Bell: «I social media non hanno soltanto fagocitato il giornalismo: hanno inghiottito tutto. Hanno divorato campagne politiche, sistemi bancari, storie personali, il settore del tempo libero, la vendita al dettaglio, persino il governo e la sicurezza.»\nBell, direttore del Tow Center for Digital Journalism alla Columbia University - è un membro del consiglio della Scott Trust, proprietario del Guardian - ha delineato l’impatto sismico dei social media sul giornalismo. «Il nostro ecosistema delle notizie è cambiato forse più drammaticamente negli ultimi cinque anni, che in qualsiasi altro momento nei cinquecento trascorsi.» Il futuro dell’editoria è stato messo nelle «mani di pochi, che ora controllano il destino dei tanti». Gli editori delle notizie hanno perso il controllo sulla distribuzione del loro giornalismo, che per molti lettori è ora «filtrata attraverso algoritmi e piattaforme opache e imprevedibili».\nQuesto significa che le aziende di social-media sono diventate potentemente schiaccianti nel determinare quanto viene letto - ed enormemente redditizie per la monetizzazione del lavoro di altre persone. Come osserva Bell: «C’è un’enormemente maggiore concentrazione di potere in tal senso rispetto a quanto sia mai stato in passato.»\nPubblicazioni curate da editori sono state in molti casi sostituite da un flusso di informazioni scelte da amici, contatti e familiari, elaborate da algoritmi segreti. La vecchia idea di un wide-open web, di una Rete estesa e aperta, dove i collegamenti ipertestuali da un sito all’altro creassero un network di informazioni non-gerarchico e decentrato, è stata largamente soppiantata da piattaforme progettate per massimizzare il tuo tempo all’interno delle loro mura, alcune delle quali (come Instagram e Snapchat) non consentono a tutti collegamenti verso l’esterno.\nInfatti, molte persone, soprattutto adolescenti, ora spendono sempre più tempo su applicazioni di chat chiuse, che permettono agli utenti di creare gruppi per condividere messaggi in privato - forse perché i giovani, che hanno più probabilità di ricevere molestie on-line, sono alla ricerca di spazi sociali protetti con maggiori attenzione. Ma lo spazio chiuso di una chat app è come un silos ancora più restrittivo rispetto al giardino recintato di Facebook o altri social network.\nCome ha scritto sul Guardian all’inizio del 2016 il pionieristico blogger iraniano Hossein Derakhshan, imprigionato a Teheran per sei anni per la propria attività on-line, la «diversità che il world wide web aveva inizialmente immaginato» ha lasciato posto alla «centralizzazione delle informazioni» all’interno di pochi e selezionati social network - con il risultato finale di «rendere tutti noi meno potenti nei confronti delle amministrazioni e le aziende».\nNaturalmente, Facebook non decide quello che si legge - almeno non nel senso tradizionale che avrebbe il prendere decisioni - e né di dettare quanto deve produrre l’industria delle notizie. Tuttavia, quando una piattaforma diventa la fonte principale per accedere alle informazioni, le società che organizzano le notizie spesso adattano il proprio lavoro alle esigenze di questo nuovo mezzo. (La prova più visibile dell’influenza di Facebook sul giornalismo è il panico che accompagna gli editori ogni cambiamento nell’algoritmo dei feed delle news che minaccia di ridurre loro le pagine visitate dagli utenti).\nIn questi pochi anni, molti organi di informazione si sono fatte deviare da un giornalismo di interesse pubblico verso notizie “junk-food”, a caccia di pagine visualizzate nella vana speranza di attrarre clic e pubblicità (o investimenti) - ma, come il cibo spazzatura, odi te stesso quando te ne ingozzi. La manifestazione più estrema di tale fenomeno è stata la creazione di aziende preposte alla pubblicazione di notizie false, che attraggono traffico con falsi report, progettati per assomigliare a notizie reali, e quindi ampiamente condivisi sui social network. Lo stesso principio vale però per le notizie che risultano fuorvianti o clamorosamente disoneste, anche se non sono state create per ingannare: per troppi organi di informazione, la nuova misura di valore è la viralità, piuttosto che la verità o la qualità.\nNaturalmente, i giornalisti hanno avuto in carico cose sbagliate anche in passato - per errore o pregiudizio o talvolta anche per intento. (Freddie Starr probabilmente non ha mai mangiato un criceto.) Quindi sarebbe un errore pensare che questo è un nuovo fenomeno tipico dell’era digitale. Ciò che è nuovo e significativo è però che oggi, rumours, voci e menzogne sono roba che viene letta in maniera molto diffusa, che vengono letti tanto quanto fatti veri e preziosi - e spesso anche anche di più, in quanto sono più selvaggi della realtà e più emozionanti da condividere.\nIl cinismo di tale approccio è stato espresso in maniera ancora più palese da Neetzan Zimmerman, già impiegato presso Gawker come specialista in storie virali ad alto traffico, che già nel 2014 ha affermato: «Al giorno d’oggi non è importante se una storia è reale. L’unica cosa che conta davvero è se gli utenti ci cliccano sopra.» I fatti, ha suggerito, sono ormai finiti: rappresentano una reliquia ereditata dall’era della stampa, quando i lettori non avevano altra scelta. E ha proseguito: «Se una persona non condivide una notizia, questa sostanzialmente non fa notizia.»\nLa crescente diffusione di tale approccio suggerisce che ci troviamo nel bel mezzo di un cambiamento fondamentale nei valori del giornalismo - un cambiamento di tipo consumista. Invece di rafforzare i legami sociali, o la creazione di un pubblico informato, o l’idea di notizie quali bene civico e necessità democratica, questo cambiamento crea delle gang, i cui membri diffondono falsità istantanee e modellano il proprio parere, rafforzando reciprocamente le proprie credenze e guidandosi l’un l’altro più in profondità nel condividere opinioni piuttosto che fatti accertati.\nMa il guaio è che il modello di business della maggior parte delle organizzazioni che producono informazioni digitali si basa sui click. I mezzi di informazione di tutto il mondo hanno raggiunto il picco della loro febbre al passo di una frenetica sbornia di pubblicazioni, al fine di racimolare centesimi e centesimi di pubblicità digitale. (E non c’è poi molta pubblicità da ottenere: nel primo trimestre del 2016, 85 centesimi di ogni nuovo dollaro speso in pubblicità online negli USA, che prima andava agli editori di notizie, è stato preso da Google e Facebook.)\nNei feed di notizie viste sul telefono, tutte le storie sembrano le stesse - tanto se provengono da una fonte credibile o meno. E, sempre di più, fonti altrimenti credibili stanno pubblicando anche notizie false o fuorvianti, o storie deliberatamente indegne. «Regna il clickbait, l’adescamento al click facile, e così le redazioni si dedicano a stampare acriticamente alcune delle cose peggiori che vengono esternate, fornendo così legittimità alle stronzate», ha detto ad un’intervista del Guardian Brooke Binkowski, editor del sito di demistificazioni Snopes. «Non tutte le redazioni sono in questo, ma molte sì.»\nDobbiamo però stare attenti a non respingere qualsiasi cosa con un titolo attraente a livello digitale come clickbait - titoli accattivanti sono una buona cosa, se conducono il lettore ad un giornalismo di qualità, serio e anche non. La mia convinzione è che quanto distingue il buon giornalismo da quello povero è il lavoro: il giornalismo che le persone apprezzano di più è quello per cui si può dire che qualcuno ci ha messo in un sacco di lavoro - dove si può sentire l’impegno che è stato speso a loro favore, i doveri grandi o piccoli, importanti o divertenti. Ed è l’esatto contrario di quello che in inglese viene chiamato “churnalism”, il riciclo infinito di storie di altre persone per i click.\nAttualmente il modello di pubblicità digitale non discrimina tra vero o non vero, ma soltanto tra grande o piccolo. Come ha scritto il giornalista politico americano Dave Weigel ha scritto in seguito ad una bufala che divenne un successo della viralità per tutto il viaggio di ritorno nel 2013: «‘Troppo bello per essere controllato’ era usato dai direttori di giornali come monito per non saltare sulle stronzate. Ora invece è un modello di business.»\nUn’industria delle notizie e dell’editoria che insegua disperatamente il click facile non sembra essere un settore in una posizione di forza e, in effetti, il business della pubblicazione di notizie è in difficoltà. Il passaggio all’editoria digitale ha rappresentato uno sviluppo entusiasmante per il giornalismo - come ho detto nel 2013 presso l’Università di Melbourne alla AN Smith conferenza “The Rise of the Reader”, avendo indotto un «ridisegno fondamentale della relazione di giornalisti con il nostro pubblico, il modo con cui pensiamo i nostri lettori, la nostra percezione del ruolo che abbiamo nella società, il nostro status». Ha significato che abbiamo trovato nuovi modi per ottenere storie - dal nostro pubblico, dai dati, dai social media. E ci ha dato nuovi modi per raccontare storie - con tecnologie interattive e ora con la realtà virtuale. Ci ha dato nuovi modi per distribuire il nostro giornalismo, per trovare nuovi lettori in luoghi sorprendenti; ci ha dato nuovi modi per interagire con il nostro pubblico, aprendoci alla sfida e al dibattito.\nMa mentre le possibilità del giornalismo sono state rafforzate dagli sviluppi digitali degli ultimi anni, il modello di business è in grave pericolo, dato che, nonostante quanti click si ottengano, non saranno mai abbastanza. E se si fanno pagare i lettori per accedere al vostro giornalismo si dispone di una grande sfida per convincere il consumatore digitale a pagare per parte di quelle informazioni che invece è abituato ad ottenere gratuitamente.\nGli editori di giornali di tutto il mondo stanno vedendo profitti ed entrate gocciolare drammaticamente. Se si desidera un’illustrazione cruda delle nuove realtà dei media digitali, occorre considerare i risultati finanziari del primo trimestre annunciate all’inizio del 2016 dal New York Times e Facebook ad una settimana di distanza. Il New York Times ha annunciato che i suoi profitti operativi erano scesi del 13%, a 51.5 milioni di dollari - più in salute rispetto alla maggior parte del resto del settore editoriale, ma un calo notevole. Intanto Facebook rivelava che nello stesso periodo il suo utile netto era triplicato - ad un piuttosto sconcertante 1.51 miliardi di dollari.\nMolti giornalisti hanno perso il lavoro negli ultimi dieci anni. Tra il 2001 e il 2010 il numero di giornalisti nel Regno Unito si è ridotto fino a un terzo; tra il 2006 e il 2013 negli USA le redazioni sono diminuite di un ammontare analogo. Soltanto tra il 2012 e il 2014 in Australia c’è stato un taglio del 20% della forza lavoro giornalistico. All’inizio del 2016, presso il Guardian ha annunciato che avrebbe avuto bisogno di rinunciare a 100 posizioni giornalistiche. Nel marzo dello stesso anno, l’Independent ha cessato di esistere come giornale cartaceo. Dal 2005, secondo la ricerca da Press Gazette, il numero di quotidiani locali nel Regno Unito è sceso di 181 - ancora una volta, non a causa di un problema con il giornalismo, ma per problemi di finanziamento.\nI giornalisti che perdono il lavoro non rappresentano però semplicemente un problema per i giornalisti: l’impatto è dannoso sull’intera cultura. Come ha avvertito nel 2007 il filosofo tedesco Jürgen Habermas: «Quando in questo settore chiave riorganizzazione e riduzione dei costi compromettono gli abituali standard giornalistici, viene colpito il cuore stesso della sfera pubblica e politica. Perché, senza il flusso di informazioni ottenuto attraverso ricerche approfondite, e senza lo stimolo di argomenti basati su un know-how che non è economico, la comunicazione pubblica perde la propria vitalità discorsiva. I media pubblici potrebbero quindi cessare di resistere alle tendenze populiste, e potrebbero non essere più in grado di svolgere la funzione che dovrebbero avere nel contesto di uno stato democratico di diritto».\nForse allora l’attenzione dell’industria delle notizie ha bisogno di rivolgersi all’innovazione commerciale: come salvare i finanziamenti per il giornalismo, che è quanto è in pericolo. Il giornalismo ha visto innovazioni drammatiche negli ultimi due decenni digitali, ma i modelli di business non ne hanno avute di analoghe. Nelle parole del mio collega Mary Hamilton, direttore esecutivo del Guardian per il pubblico: «Abbiamo trasformato tutto il nostro giornalismo e non abbastanza di nostre imprese.»\n•\nL’impatto sul giornalismo della crisi nel modello di business è che, nell’inseguire click a basso costo a scapito dell’accuratezza e della veridicità, le organizzazioni delle news minano la ragione per cui esistono: scoprire le cose e dire ai lettori la verità - corrispondere, riferire, denunciare.\nMolte redazioni stanno rischiando di perdere ciò che conta di più nel giornalismo: il prezioso, civico, consumare-le-strade, spulciare-gli-archivi, fare-domande-impegnative, insomma tutto il duro lavoro di scoprire cose che qualcuno non vuole che tu sappia. Il giornalismo di interesse pubblico è esigente, serio, e non ce n’è mai stato bisogno come ora. Aiuta a mantenere onesti i potenti; aiuta le persone a dare un senso al mondo e al loro posto in esso. Fatti e informazioni affidabili sono essenziali per il funzionamento della democrazia - e l’era digitale lo ha reso ancora più evidente.\nNon dobbiamo però permettere che il caos del presente ci faccia gettare sul passato una luce rosea - come si può vedere dalla recente risoluzione di una tragedia che è diventata uno dei momenti più bui della storia del giornalismo britannico. Alla fine dell’aprile 2016, dopo due lunghi anni di inchiesta, è stato stabilito che le 96 persone morte nel disastro di Hillsborough nel 1989 erano state uccise in modo sommario e non avevano affatto contribuito alla situazione pericolosa creatasi sul campo di calcio. Il verdetto è stato il culmine di un’infaticabile campagna condotta dalle famiglie delle vittime per ben 27 anni. Il cui caso è stato seguito per due decenni con grande sensibilità e cura dei particolari dal giornalista del Guardian David Conn. Il suo giornalismo ha aiutato di scoprire la verità su quanto accaduto a Hillsborough e il successivo insabbiamento da parte della polizia - classico esempio del giornalista che tiene a bada il potente per conto del meno potente.\nPer quasi tre decenni le famiglie avevano condotto una campagna contro una menzogna messa in circolazione dal Sun. L’aggressivo e destrorso direttore del tabloid, Kelvin MacKenzie, aveva accusato del disastro i tifosi, suggerendo che avevano forzato l’ingresso nel campo senza biglietto - una denuncia rivelatasi poi falsa. Conformemente alla storia che Horrie e Chippindale ricostruiscono rispetto alle vicende del Sun, MacKenzie ha assolto i suoi giornalisti e ha posto le parole “LA VERITÀ” sulla prima pagina, sostenendo che tifosi del Liverpool erano ubriachi, che hanno borseggiate le vittime, che hanno preso a pugni e calci e hanno urinato sugli agenti di polizia, che hanno gridato che volevano fare sesso con una donna vittima delle violenze e già morta. I tifosi, avrebbe detto un «alto ufficiale di polizia», anno «agito come animali». La storia, come scrivono Chippindale e Horrie, rappresenta quanto è definita in gergo come “classic smear”, una diffamazione ordinaria nella quale cascano tutti, priva di qualsiasi verificabile attribuzione, la quale «fissa in modi precisi la formula di MacKenzie di pubblicizzare a voce piena su tutto il paese un pregiudizio ignorante e cotto a metà».\nRimane difficile imaginare che potesse succedere oggi una Hillsborough: se 96 persone fossero calpestati a morte davanti a 53,000 smartphone, con fotografie e testimonianze oculari tutti postati sui social, ci sarebbe voluto così tanto per far uscire la verità?\n•\nLa verità è una battaglia. E chiede duro lavoro. Ma ne vale la pena di lottare: i tradizionali valori dell’informazione sono importanti e fondamentali, e meritano ogni difesa. La rivoluzione digitale ha fatto sì che i giornalisti - giustamente, a mio avviso - siano più responsabili nei confronti del loro pubblico. E, come gli spettacoli di storia di Hillsborough, i vecchi media erano certamente in grado di perpetrare falsità terribili, che avrebbero richiesto anni per essere svelati. Alcune delle vecchie gerarchie sono state decisamente scalzate, portando ad un dibattito più aperto e una sfida più sostanziale alle vecchie élite i cui interessi spesso hanno dominato i media. Ma questa epoca di informazioni implacabili e immediate - e di verità incerte - può essere schiacciante. Sbandiamo da un oltraggio ad un altro, ma li dimentichiamo tutto molto rapidamente: ogni pomeriggio è il giorno del giudizio.\nAllo stesso tempo, il livellamento nel paesaggio delle informazioni ha scatenato nuove ondate di razzismo e sessismo e nuovi modi per umiliare e molestare, suggerendo un mondo nel quale prevarranno gli argomenti più forti e più crudi. Si tratta di un ambiente già mostratosi particolarmente ostile alle donne e alle persone di colore, rivelando che le disuguaglianze del mondo fisico sono riprodotte con sin troppa facilità negli spazi online. Anche testate di livello non ne sono immuni, ed è per questo che una delle mie prime iniziative come redattore capo del Guardian è stato quello di lanciare il progetto il Web che vogliamo, al fine di combattere una cultura generale di abuso online e chiedere come noi, in qualità di istituzione, possiamo essere in grado di favorire una migliore e più civile conversazione sul web.\nAd ogni modo, la sfida per il giornalismo oggi non è semplicemente l’innovazione tecnologica o la creazione di nuovi modelli di business: è soprattutto quella di stabilire quale ruolo le organizzazioni giornalistiche possono ancora giocare in un discorso pubblico che è diventato incredibilmente frammentato e radicalmente destabilizzato. Gli incredibili sviluppi politici dello scorso anno - tra cui il voto per la Brexit e quello per Donald Trump - non sono semplicemente i sottoprodotti di un populismo risorgente o la rivolta di coloro che lasciati indietro dal capitalismo globale.\nCome l’accademico Zeynep Tufekci ha sostenuto in un saggio di inizio 2016, l’ascesa di Trump «è in realtà un sintomo della crescente debolezza dei mass media, soprattutto nel controllare i limiti di quanto è accettabile dire». (Un esempio simile potrebbe essere quello della campagna Brexit.) «Per decenni, i giornalisti che lavoravano presso le principali industrie dei media hanno agito come portieri che forniscono il giudizio su quali idee possano essere pubblicamente discusse, e su quanto è stato considerato troppo radicale», ha scritto Tufekci. L’indebolimento di questi vecchi portieri è tanto positivo quanto negativo, ci sono opportunità e non ci sono pericoli.\nAnche gli esempi del passato ci fanno comprendere che i vecchi portieri erano capaci di nuocere gravemente, ed erano spesso arroganti nel rifiutarsi di dare spazio ad argomenti ritenuti estranei ai consensi politici mainstream. Ma senza un qualche consenso, è difficile per qualsiasi verità di affermarsi. Il declino dei vecchi portieri ha donato a Trump la possibilità di dare spazio ad argomenti ritenuti tabù in passato, come il costo del regime free-trade che favorisce le corporazioni invece dei lavoratori, una questione che l’élite americana e maggior parte dei media aveva rigettato da tempo - oltre a, più ovviamente, permettere alle sue bugie oltraggiose di prosperare.\nQuando lo stato d’animo prevalente è anti-élite e anti-autorità, la fiducia nelle grandi istituzioni, media compresi, comincia a sgretolarsi.\nCredo che per una cultura giornalistica forte valga la pena lottare. Quindi è un modello di business che serve e che premia le organizzazioni dei media capaci di mettere la ricerca della verità al centro di tutto - capace di costruire un pubblico informato e attivo, capace di esaminare con attenzione i potenti, e non di imbonire una banda di reazionari disinformati capace soltanto di attaccare i deboli. I tradizionali valori dell’informazione devono essere abbracciati e celebrati: relazionare su fatti e verificarli, raccogliere le dichiarazioni di testimoni oculari, fare ogni volta un serio tentativo di scoprire cosa sia realmente accaduto.\nAbbiamo il privilegio di vivere in un’epoca in cui  per farlo possiamo utilizzare molte nuove tecnologie - e l’aiuto del nostro pubblico. Dobbiamo però anche affrontare le questioni alla base della cultura digitale, e renderci conto che il passaggio dalla stampa ai media digitali non ha mai riguardato soltanto la tecnologia. Dobbiamo anche affrontare le nuove dinamiche di potere che tali cambiamenti hanno creato. Tecnologia e mezzi di comunicazione non esistono in isolamento - aiutano la forma sociale, così come questa li modella a loro volta. Ciò significa impegnarsi con attori sociali, cittadini, alla pari. Si tratta di fare le pulci al potere, lottando per uno spazio pubblico, assumendosi la responsabilità per creare quel tipo di mondo nel quale davvero vogliamo vivere.\n•\nPubblicato come: Katharine Viner,  “How technology disrupted the truth”, «The Guardian» 18.06.2016.\nTraduzione: Claudio Comandini."
  },
  {
    "objectID": "posts/pages/2013-02-27-conscientia-mea-ratzinger-e-noi.html",
    "href": "posts/pages/2013-02-27-conscientia-mea-ratzinger-e-noi.html",
    "title": "«Conscientia mea»: Ratzinger e noi",
    "section": "",
    "text": "Abdicare in latino. La storia al tempo dei media. Erodoto: vedere e presente. Kant e S. Giovanni della Croce: fede e ragione. Simone Weil: ripensare la fede nella libertà dell’intelligenza. I candidati del Conclave. La rinuncia del cardinale O’Brien, accusato di pedofilia. La commisione su Vatileaks. La distruzione del sigillo. Ratzinger tra canoni e originalità. Origene e Unamuno: apocatastasi, anacefalosi e ricapitolazioni varie. «Fare pulizia»: delitti della Chiesa e lateralità della decisioni. Le attività di Marcinkus e dello IOR, la morte di Giovanni Paolo I, il ruolo dell’Opus Dei, l’attentato di Alì Agca a Giovanni Paolo II, il rapimento di Emanuela Orlandi, il caso Calvi. La dichiarazione dell’avvocato Jonathan Levy. L’ambiguità eredità di Wojtyla. La Chiesa e la necessità a base contingente. Schmitt: cattolicesimo e politica. Perniola: il cattolicesimo culturale. Nanni Moretti profeta. L’eccellenza di S. Giovanni della Croce e S. Ignazio da Loyola. Il brick-a-brack spiritualeggiante e l’odio di sé. Ratzinger e la filosofia. Il corpo come segno e il caso Pistorius. Le persone oneste e lo schifo per la Chiesa. Jung: i doveri della Chiesa. Secolarizzazione e diffusione dei concetti religiosi. Derrida e Agamben: transustanziazione e liturgia. Ferraris: gli equivoci religiosi. Voltaire: le superstizioni omosessuali. Žižek: le dimissioni di Dio. Andiamo in pace.\n1. Gesti e historia\nIn un mondo dove tutti sono attaccati ai loro uffici come cozze, in un paese dove nessuno ammette mai le proprie debolezze, assistere alle “dimissioni” di un papa, evenienza il cui verificarsi è certo più rada di una sua morte, giustificate dal fatto che «le forze […] non sono più adatte», fa una certa impressione. Formulate, com’è prassi, in latino durante un’omelia, hanno reso necessario un competente lavoro di traduzione: questo eleva il ruolo degli addetti agli uffici stampa a quello di archeologi ed epigrafisti e rende il gesto un “classico”, fornendogli visibilità ancora più peculiare. I politici italiani, coinvolti nel frattempo nella competizione elettorale, sono rimasti spiazzati da un’azione impossibile da imitare, per la quale è difficile trovare precedenti nella stessa travagliata storia della Chiesa.\nIn casi come questi, la cronaca assume rilevanza storica e scorre in fretta, diventa subito passato. Certamente, le insidie speculative sono molte: la distanza tradizionalmente reputata necessaria alla comprensione critica viene ad assottigliarsi in maniera decisamente spiccata, mentre già per statuto i fatti si dissolvono interamente nella notizia, intaccando ogni certezza nella comprensione degli eventi. Tuttavia, possiamo cercare di restituire dignità al nostro “vedere” testimonianze e documenti, laddove secondo Erodoto questo «vedere» racchiude il significato di historia e proprio il presente rappresenta l’elemento centrale nell’interesse storico. L’“ardua sentenza” dei posteri sembra così appartenere a categorie e interessi di un futuro di cui ignoriamo la consistenza, e occorre accontentarsi di qualche idea che quantomeno possa permettere di arrivare a fine giornata un po’ meno confusi.\nSe per la nostra sanità mentale ciò che accade va accettato come necessario, il credere che esista un fine prestabilito è decisamente più problematico; laddove possiamo farci onestamente un’idea degli eventi, vanno anche riconosciute le smentite delle nostre umanissime pretese. Ed è Kant, che formula i criteri decisivi della razionalità del conoscere, a ricordarci che la religione deve accogliere quali comandamenti divini i doveri morali, elemento divino presente nella coscienza, di cui essa rappresenta l’intrinseca universalità (La religione entro i limiti della sola ragione, 1773); su una sponda diversa, troviamo che l’esortazione a dare un limite alle nostre esaltazioni è rintracciabile addirittura in un mistico come S. Giovanni della Croce (Cantico Spirituale, 1584), laddove riconosce che «la fede ha riflessi d’argento, ma la verità è d’oro». E se filosofi e santi consigliano che semplificare in nome della fede non serve al comprendere, sono poi tanto gli interessi del Vaticano quanto le fantasie dei media a richiedere l’impiego accanito e serrato di quella razionalità giuntaci dalla speculazione greca, che peraltro rappresenta una delle principali radici dei cristianesimi.\nSuggerisce Simone Weil (Lettera a un religioso, scritta nel 1942 e pubblicata postuma nel 1951), un’ebrea profondamente innamorata di Cristo, in qualche modo chiamata ad «essere cristiana fuori dalla Chiesa», che la presenza in questa di troppi frutti marci fa pensare che, se esiste un errore, questo sia molto antico. Senza andare ora a cercare tale errore, possiamo semplicemente ammettere quanto oggi sia incerta la via dell’istituzione umana più antica del mondo. E così, possiamo trovare risposte proprio negli interrogativi formulati dalla straordinaria tensione religiosa e filosofica di questa donna, che alla grande intelligenza univa i voti verso la pratica più umile, riconoscendo poi espressamente che le numerose verità, esplicite quanto implicite, racchiuse dal cattolicesimo, possono essere attivate soltanto depurandolo da ogni giustificazione apologetica. Pertanto, contro ogni tentazione di teleologie e misticismi a buon mercato, alla storia deve essere restituito il pieno valore di indagine, da incrociare tanto con una teologia critica capace di riconoscere luce in ogni tradizione, facendo a meno di particolari sudditanze verso Israele o verso Roma, quanto con l’esigenza etica di emendare le inadeguatezze della Chiesa senza minimizzarne in nessun modo la gravità, esercitando peraltro proprio quella impersonalità che ne rappresenta uno dei nuclei più autentici.\nMuoversi su certe linee di confine non permette alcun compromesso. Infatti, credere con amore alla «verità perfetta» racchiusa «in Dio, nella Trinità, nell’Incarnazione, nella Redenzione, e negli insegnamenti dell’Evangelo» e riconoscere alla Chiesa la missione di formulare indicazioni decisive per i fedeli in quanto «depositaria dei sacramenti e custode dei testi sacri», non valse a Simone Weil l’ottenimento ufficiale del battesimo, laddove rifiutò categoricamente al potere ecclesiastico il «diritto di limitare le operazioni dell’intelligenza», che esige una «libertà totale». Tale libertà deve rinunciare a quegli atteggiamenti di difesa interna e aggressione esterna che impediscono alla Chiesa di essere «ricettacolo universale», e favorire, laddove il discorso possa interessare,  l’approfondimento della religione in cui si è nati senza doversi sentire costretti a cambiarla, scelta «dannosa quanto per uno scrittore cambiare lingua». La fede andrebbe quindi ripensata con la consapevolezza delle affinità che possono legare il cattolicesimo ai filosofi greci, all’antico Egitto, al Tao, alle Upanisad, senza più imporre nessuna forma ad altre culture ma piuttosto riconoscendo uno spirito di verità ovunque questo sia presente.\nBenedetto XVI, finora l’ultimo filosofo ad esercitare una carica di potere in questo mondo ignavo, ha esercitato e diffuso la propria intelligenza confrontandosi con sodali e avversari, e sembra proprio che fino al momento delle dimissioni non abbia avuto così grande ascendente su un contesto abbagliato da una spettacolarità generale, peraltro ampiamente alimentata anche dal suo predecessore. Infatti, gli stimoli intellettuali dello schivo Ratzinger sono stati raccolti più da quei settori del mondo laico abituati a pensare, che dagli ambiti strettamente confessionali. Wojtyla era un consumato attore, ma le conseguenze del suo operato hanno comportato cambiamenti enormi molto difficili da gestire: smantellare il comunismo è stato quasi facile, ma contenere il capitalismo sembra decisamente più complesso, anche perché il potere finanziario sa bene da chi dipendere. E così, se da una parte riformare banche e burocrazie vaticane appare quasi impossibile, dall’altra il mondo culturale cattolico va avanti per conto proprio: questa è la realtà con cui confrontarsi.\nCon una tempistica formidabile, Ratzinger ha previsto che il nuovo pontefice ottenga la nomina per la Pasqua di Resurrezione, ma è pur sempre l’esponente di spicco dell’unica istituzione in grado di ragionare secondo piani millenari. Si è chiamato fuori anche dai cardinali incaricati di scegliere il nuovo erede per l’esercizio del ministero petrino, che inoltre saranno in numero minore rispetto ai 117 previsti in quanto lo scozzese Keith O’Brien ha rinunciato, sollecitato dallo stesso pontefice, in quanto accusato di molestie sessuali. Potrebbe seguirlo in tale decisione anche l’americano Roger Mahony, accusato di aver insabbiato diversi casi di denuncia sui preti pedofili, mentre l’indonesiano Julius Darmaatmadja ha rinunciato per gravi motivi di salute. Per avere un’idea delle tendenze in atto nella Chiesa, Sandro Magister (L’Espresso n.7 a.LIX) formula i nomi dei monsignori italiani Angelo Scola, Francesco Muraglia e Angelo Bagnasco, di Marc Oullett arcivescovo del Québec, e di Luis Antonio Tagle arcivescovo di Manila. Le soluzioni non si esauriscono qui, e i pronostici sono piuttosto difficili, dato che già soltanto nell’ultimo secolo si sono alternate sullo scranno pontificio figure molto diverse. Come oracolo possiamo prendere proprio una frase di Benedetto XVI, citata alla pagina di marzo del Calendario di Frate Indovino 2013: «Nella Chiesa del tempo ultimo si imporrà il modo di vivere di S. Francesco che, in qualità di simplex e illetteratus, sapeva di Dio più cose di tutti i dotti del suo tempo, perché egli lo amava di più.»\nDa parte sua, l’ottantaseienne Ratzinger, mentre rimediava ad omissioni centenarie santificando i martiri d’Otranto, alle ore 11:47 dell’11 febbraio 2013, data che a detta dell’ufficio stampa vaticano coincide solo casualmente con quella di sottoscrizione dei Patti Lateranensi, ha compiuto un gesto inedito per quanto premeditato e già annunciato da almeno due anni, svolgendolo all’interno di una procedura non ortodossa pur se legittima e convalidata (Codice di Diritto Canonico, Canone 332 comma 2), dichiarando di essere stato «guidato dal Signore». L’anno continua ad essere dedicato alla fede, e lui sarà “Papa Emerito” abilitato ad un abito talare semplice e privo di mantellina, e renderà al collegio cardinalizio l’Anello del Pescatore e il Sigillo di Piombo perché siano distrutti, restituendo la Chiesa a Cristo, o a chi per lui, e affidando le responsabilità della carica ad altri. Nell’ultima udienza a Piazza San Pietro del 27 febbraio ha accennato ai problemi della Chiesa dicendo «le acque erano agitate, il vento contrario e il Signore sembrava dormire»; il giorno successivo, alle ore 20:00 il Vaticano diventa Sede Vacante. Il Collegio Cardinalizio può godere della facoltà di svolgere il Conclave con tempi diversi da quelli previsti grazie alle disposizioni introdotte dal pontefice nel Motu Proprio, che prevede anche interventi contro le intercettazioni ambientali e limita al massimo i contatti dei cardinali con i laici.\nRatzinger nell’omelia precedente aveva già conferma le posizioni di dottrina, trattando del peccato che ostacola la vita ricevuta dall’altro, cosa sicuramente attuale in un mondo dove la grettezza regna ed è di moda fregarsene di ogni cosa. Due giorni dopo l’annuncio di abdicazione nel Mercoledì delle Ceneri ha fatto riferimento alle «divisioni» che «deturpano» il volto della Chiesa, gli scontri e i veleni interni alla Curia relativi alla fuga di notizie e di documenti riservati denominata Vatileaks. Gli intrighi, che hanno coinvolto anche il maggiordomo del papa Paolo Gabriele, prima licenziato e arrestato e poi perdonato dal pontefice e probabilmente a lui fedele, sono stati oggetto di un’inchiesta i cui risultati sono per il momento noti soltanto a Ratzinger e alla commissione composta dai cardinali Juliàn Herranz (giurista insigne ed esponente di spicco dell’Opus Dei), Josef Tomko (prefetto emerito della Congregazione per l’evangelizzazione dei popoli) e Salvatore De Giori (vescovo emerito di Palermo e presidente della Federazione italiana esercizi spirituali). Gli atti saranno comunicati ai cardinali coinvolti nel Conclave, obbligati al segreto sui loro contenuti pena la scomunica, e il nuovo pontefice avrà l’onere inderogabile di compiere le necessarie bonifiche. Alla luce di tutto questo, la decisione di Benedetto XVI rivela un aspetto decisivo di denuncia ed è senza dubbio storica, anche se non tutti sono convinti che alla storia appartenga anche l’ormai ex pontefice, se non per aver interpretato esigenze che altri dovranno sviluppare. Tuttavia, «nel mondo di oggi, soggetto a rapidi mutamenti», la storia è adesso.\n2. Apocatastasi senza pregiudizi\nLa situazione richiede una ricapitolazione, e occorre anche comprendere il senso del “ricapitolare” anche nel cercare di rimuovere i nodi che legano un passato ancora imperfetto ad un presente piuttosto assente. Nell’impiego retorico, la ricapitolazione è resa dal poco comune anacefaleosi, che si può tradurre anche con apocatastasi, indicando il riepilogo della storia, che comprende la «restaurazione» di tutte le cose in Dio e la «consolazione» della Seconda venuta di Gesù (Atti 3, 20-21). Le due nozioni possono però distinguersi laddove l’apocatastasi riguarda il dissolversi in Dio e quindi nell’universale, mentre l’anacefaleosi riepiloga in Cristo e mantiene attenzione alle vicende individuali.\nTale sottile distinzione, aggiornata da Miguel de Unamuno (Il sentimento tragico della vita, 1913) confrontando tra loro protestantesimo e cattolicesimo, fa riferimento ad una dottrina che, per quanto condannata dal II concilio di Costantinopoli (553), è centrale in un teologo decisivo nella definizione dei testi canonici quale Origene (185-253), a sua volta condannato dalla Chiesa per la particolare escatologia comportata dall’apocatastasi, secondo cui tutte le anime torneranno in Dio cosi come preesistevano in lui. Dove gli scritti relativi a questi argomenti sono stati distrutti dalle autorità ecclesiastiche, possiamo però ipotizzare una loro preesistenza: così, le idee che contenevano possono esserci restituite e quindi venir restaurate proprio dal nostro pensiero.\nCerchiamo di ottenere il senso del nostro presente mantenendo attenzione agli aspetti peculiari di tale vicenda, e ricapitoliamo in tre semplici punti dal sapore sillogistico un aspetto dell’abdicazione di papa Ratzinger che sembra piuttosto decisivo:\n\nBenedetto XVI voleva riformare la Chiesa e ripulirla da “sporcizia e delitti” (parole sue);\nla sua azione è rimasta piuttosto isolata nella cricca vaticana, ed è stato isolato lui stesso;\nabdicando dalla carica mette in crisi curia, gerarchie e gruppi prevalenti. L’obiettivo «di fare pulizia» dichiarato dal timido ma severo pontefice potrebbe essere facilitato proprio dal suo gesto: l’ormai proverbiale “infallibilità” (concetto peraltro piuttosto recente, nato con l’unità d’Italia) s’incontrerebbe con una più moderna “lateralità”, e quindi con il modo di risolvere problemi attraverso soluzioni originali.\n\nRicapitoliamo ancora e facciamo le dovute somme, sempre parziali, ma non per questo da buttar via. Con autentica spregiudicatezza, che vuol dire semplicemente assenza di pregiudizio, facciamo i conti con il momento più controverso della Chiesa contemporanea, che si può riassumere nel caso Calvi; alcuni passaggi sono stati evidenziati da Sandro Provvisionato in Misteri d’Italia (1993), mentre una ricostruzione dettagliata è offerta da Ferruccio Pinotti in Poteri forti (2005). Alla luce di dati disponibili all’intelligenza di chiunque, si può serenamente riconoscere che l’alleanza tra Vaticano e CIA in funzione anticomunista, che ha caratterizzato il fronte occidentale della guerra fredda, abbia conosciuto la sua incandescenza nella gestione da parte di mons. Paul Marcinkus dello IOR (Istituto Opere di Religione), banca vaticana indipendente tanto dai ministeri economici italiani quanto dalla Banca Centrale del Vaticano, che prende tale nome e autonoma personalità giuridica con Pio XII nel 1942, fornendo da subito sbocchi finanziari a fascisti, nazisti, aristocrazia e mafia.\nSe le attività di Marcinkus non erano gradite a Giovanni Paolo I, morto nel 1978 dopo soli trentatré giorni di pontificato, lo IOR diventa parte integrante di numerosi programmi per il riciclaggio del denaro che coinvolgono in diverso modo interessi collegati alla mafia, a membri della P2, a strutture eversive come la banda della Magliana, nonché a tutto l’arco dei partiti costituzionali. Mentre si registra il coinvolgimento di personaggi come Michele Sindona (potente bancario attivo tra Vaticano, America e “poteri occulti”, che dopo la liquidazione forzata della Banca Privata Italiana muore nel 1979 in carcere per un caffè al cianuro), Pavel Hnilica (vescovo gesuita slovacco noto come “papa rosso”, collegato al KGB e poi alla mafia), e Licio Gelli (capo della loggia massonica deviata P2 che sta approntando il Piano di rinascita democratica finalizzato a controllare il paese), il Banco Ambrosiano, del quale Marcinkus era stato direttore a Nassau e alle Bahamas, sotto la direzione di Roberto Calvi, prende il controllo degli affari bancari, e numerose società fantasma dirette dallo IOR a Panama e nel Lussemburgo fungono da canale sotterraneo per il flusso di fondi verso e organizzazioni anticomuniste quali Solidarnosc in Polonia e i Contras in Nicaragua.\nCome segnala Samuel Huntington, il traffico d’armi verso i paesi del Sud America e dell’ex Jugoslavia (Croazia) ottiene la copertura dell’Opus Dei, specie di multinazionale cattolica di estrazione franchista già coinvolta nelle fosse comuni delle Asturie e nel Cile di Pinochet, che inoltre nel 1982 assurge a prelatura personale di Giovanni Paolo II dopo l’attentato di Alì Agca. Secondo Ferdinando Imposimato (Vaticano un affare di stato, 2003), l’attentato era finalizzato ad ostacolare per conto del KGB le offensive anticomuniste vaticane e contestualmente ad allontanare la Turchia dalla NATO in modo da portare il medioriente nella sfera sovietica; la giovane Emanuela Orlandi, figlia di un commesso del Palazzo Apostolico viene rapita nel 1983 proprio per sostenere l’attentatore turco e ricattare il Vaticano.\nRoberto Calvi è arrestato nel 1981 per esportazione illecita di capitali, un sistema che permette di fare soldi dal niente attraverso continue compravendite tra società fittizie; se le questioni connesse arrivano fino alle vicende del Conto protezione e all’incriminazione nel 1993 del politico socialista Craxi per tangenti, i costosissimi errori di calcolo attribuiti a Calvi rivelano le macchinazioni finanziarie dello IOR. Il banchiere del Vaticano, prima incarcerato e poi indotto a fuggire, nel 1982 viene ritrovato impiccato a Londra sotto il ponte dei Blackfriars con dei sassi in tasca; lo stesso anno il Banco Ambrosiano chiude con un un buco di circa 1,3 miliardi di dollari: è il maggiore dissesto finanziario mai registrato fino ad allora.\nDopo lunga e contraddittoria epopea giudiziaria, nel 2007 l’ultimo processo sul caso Calvi ha stabilito che il “finanziere di Dio” sia stato ucciso, pur senza riuscire ad individuare un colpevole, anche perché sono davvero in molti tra Vaticano, mafia, massoneria e loggia P2, che potrebbero aver avuto interesse a compierlo (Philip Willan, Delitto Calvi senza verità, «Internazionale» 697, 15.05.2007; The last supper, 2007). Ricapitolando, senza i soldi dello IOR manovrati da Marcinkus e Calvi il comunismo non sarebbe caduto, le violenze sarebbero state minori e il pensiero unico non avrebbe illuso la popolazione mondiale. Il tanto osannato e iper-presenzialista Giovanni Paolo II, il quale non era riuscito nemmeno ad ottenere i nomi dei correntisti dello IOR, si è poi rifiutato di occuparsi del riciclaggio di denaro, e infine non ha fatto nulla per riformare la burocrazia vaticana.\nL’avvocato californiano Jonathan Levy, che sta cercando di ottenere la restituzione di beni appartenuti ai nazisti e agli ustascia croati riciclati dalla banca vaticana, accorpando a questo altri casi di truffe finanziarie e abusi sessuali, ricapitola il tutto facendoci sapere qualcosa che è doveroso conoscere: «L’opinione pubblica non ha ancora messo assieme le tessere del mosaico, ma bisogna far sapere a tutti che il Vaticano, assieme a figure di alto spessore morale, è diventato anche un porto franco per truffatori, pedofili e avventurieri corrotti dalla finanza internazionale. Quando chiediamo l’accorpamento di casi connessi tra di loro e anche un pronunciamento urgente sull’immunità del Vaticano, stiamo di fatto dando una mano a quella parte di clero che è onesta ed è interessata a risolvere una situazione così imbarazzante.»\nL’ultimo atto del lungo e influente pontificato di Wojtyla, quasi sicuramente dovuto agli uffici viste le terribili condizioni di salute che ne hanno segnato gli ultimi anni, è consistito nella secretazione dei documenti dell’archivio vaticano. Insomma, la sua eredità è molto meno rosea di quanto l’ipocrisia del “santo subito” possa far credere: forse, i santi dei nostri giorni sarebbe meglio cercarli altrove. E se probabilmente il comunismo non era un granché, il suo crollo non è stato certo un “miracolo”: oltre l’ex cortina di ferro le popolazioni stanno ancora a contare i morti dei vari conflitti e stanno peggio di quando stavano male; inoltre, mentre continuano a restare in piedi le vecchie burocrazie con tutte le loro magagne, se c’è qualche vantaggio questo dipende da alcune buone eredità del socialismo reale. Ovunque, la caduta di un’autentica alternativa ha reso le persone piatte e inerti, in preda a desideri di riconoscimento spesso banali e soprattutto pronti a capovolgersi in pulsioni distruttive pericolose quanto insulse. Sembra così essere negata proprio quella capacità di rigenerazione che il messaggio cristiano dovrebbe implicare.\nLe élite vaticane perseverano imperterrite nell’ipocrisia, il gregge dei fedeli continua a pascolare ignavo: difficile negare che così sia. Forse, l’abidcazione di Ratiznger potrà permettere finalmente di fare chiarezza su un rilevante groviglio di vicende, e alla luce di tutto questo, il papa non ha soltanto dato dignità al vecchio adagio «Non ja faccio più»: l’ipotesi per cui abbia mollato per permettere più efficacia ai suoi effettivi intenti di pulizia è piuttosto realistica. Peraltro, svolgere un compito attraverso le circostanze date rinnova semplicemente l’osservanza di quella necessità a base contingente che rappresenta la configurazione concettuale tipica del cattolicesimo.\n3. Forme del cattolicesimo culturale\nIl pontefice, per quanto ne possiamo sapere, ha detto di aver rinunciato liberamente al suo ufficio per il «bene della Chiesa», qualunque cosa possa significare, e ha in maniera evidente rispettato le forme giuridiche dell’istituzione ecclesiastica pur se abdicando si è posto in discontinuità con ogni ordinaria celebrazione. I termini della questione si inquadrano nel rapporto storico della civitas humana con il Dio incarnato, a suo tempo individuato da Carl Schmitt (Cattolicesimo romano e forma politica, 1923) in questi termini: se le istituzioni ecclesiastiche oscillano tra rigidità e opportunismo, la mentalità cattolica odierna si situa tra logica giuridica e insoddisfazione dell’apologetica tradizionale. È tale tensione a conferire alla cultura cattolica il proprio pluralismo, spiccato per quanto non sempre coerente.\nOggi la mentalità evidenziata da Schmitt arriva a riguardare perfino il comportamento della più alta carica della Chiesa, riconducendo con forza la sua posizione al «partecipe distacco» che Mario Perniola (Del sentire cattolico, 2001) riconosce come tipico del cattolicesimo culturale. L’aspetto decisivo è che il pontefice viene ad assimilarsi a chiunque nel mondo cattolico esprima perplessità, se non piena indifferenza, rispetto a ruoli e uffici: forse, un tipo di indifferenza che un grande pensatore come Ignazio da Loyola non disdegnerebbe affatto, laddove riguardi soprattutto la propria presunta “identità” e sappia aprire al confronto con la realtà. Credo siano molti, anche perché sentirsi rappresentati da preti pedofili, finanzieri spietati, congreghe dagli intenti e composizioni poco chiare come Opus Dei e Comunione e Liberazione, e via cantando, ci vuole un pelo sullo stomaco che tante brave persone non hanno e nemmeno vogliono.\nLa circostanza diventa così indice del fatto che i rapporti tra religioso, laico, ortodosso ed eterodosso potrebbero definitivamente giocarsi sul discrimine di un diverso senso di responsabilità verso il mondo, finalmente meno vuoto, convenzionale e bigotto e davvero universale, ricco e vario. Occorre pertanto rileggere codici, compiti e ruoli, e segnalare la presenza di mutamenti rilevanti che potrebbero permettere alla cultura di matrice cattolica di individuare un’effettiva alternativa al dominante culto del denaro. Tutto il nostro laico scetticismo potrà comunque essere tranquillamente salvaguardato, perché non è affatto detto che tutto ciò accada e sarà sicuramente una particolare combinazione di caos e provvidenza a fare il lavoro sporco. E di fatto, allo stesso Ratzinger non è stato permesso di intervenire nello IOR, su cui dal 2010 indaga la procura di Roma e che continua a mietere scandali, dall’estromissione del presidente Ettore Gotti Tedeschi nel 2012 fino alla recente questione del buco finanziario della Banca Antonveneta, i cui coinvolgimenti nel mondo clericale sono piuttosto estesi.\nIntanto, possiamo immaginare er sor Ratzinger a spasso per Roma a fare incetta di libri e spartiti, intento nelle sue stanze vaticane o in quelle di Castel Gandolfo a scrivere e a suonare felice, senza più rotture di coglioni, impegnato a «servire di tutto cuore, con una vita dedicata alla preghiera, la Santa Chiesa di Dio», facendo a meno dell’occhio invadente delle telecamere. Possiamo anche figurarcelo a citare, oltre ai testi sacri, anche il personaggio interpretato da Michel Piccoli nel film di Nanni Moretti Habemus Papam (2011), denunciando così qualche «deficit di accudimento» relativo carriere frustrate ed esprimere il desiderio di scomparire dal mondo senza che nessuno sappia chi sia. Ovviamente, sarà tuttora fiero, così come molti dovrebbero, di appartenere ad una cultura che anche in un periodo controverso come quello della Controriforma è stata in grado di esprimere eccellenze che, pur meditando sulla morte, si sono ampiamente votate alla vita.\nInfatti, S. Giovanni della Croce aveva formulato un atteggiamento capace di attraversare ogni «notte oscura», addirittura riconoscendo l’angoscia come segno di elezione ed elevazione; con un atteggiamento opposto, S. Ignazio da Loyola aveva invece espresso un pensiero capace di forte confronto con il mondo ponendo l’accento sulla gioia piuttosto che sulla mortificazione. Tuttavia, troppi esponenti ufficiali ostentano una tronfia mediocrità e molti persone di cultura cattolica sono costrette a provare soltanto vergogna. Non soltanto si svaluta la vita terrena, ma anche un’eredità immensa, mentre in tanti si accontentano di mode spiritualeggianti brick-a-brack a volte ridicole, alla mercé del mercantilismo e dello scientismo più biechi e, sopravvalutando l’effimero, dimostrano davvero di essere in preda ad un cieco e furibondo «odio di sé».\nL’ultima espressione ricorre anche nello scritto Europa. I suoi fondamenti spirituali (2004), dove Joseph Ratzinger svolge diversi passaggi interessanti sull’«incondizionatezza della dignità umana» e sul «richiamo della multiculturalità a rientrare in se stessi»; rispetto ad altri contenuti, ci sarebbe da ridire, in quanto non possiamo più avere conoscenze di seconda mano riguardo Ebraismo e Islam, anche perché i musulmani affidano a Cristo addirittura la gestione del Giudizio Universale, mentre presso gli Ebrei il Messia dei cristiani ha conosciuto la nascita e formazione, proprio mentre da noi si bestemmia per farsi due risate e si crede che Gesù sia nato in una mangiatoia e basta. Sulla dottrina sociale, da bravo tedesco, sostanzialmente concorda con la socialdemocrazia: potrebbe ora anche assumere l’incarico della Merkel, per restituirci quella Sonderweg (via diversa) mai espressasi nei suoi potenziali migliori e attualmente piuttosto appannata; sul fatto che possa mettersi a capo dei nostri saltimbanchi politici, incapaci anche di permettere ad un governo di essere eletto, non scherziamoci neppure, perché forse non sarebbe per nulla la prospettiva peggiore.\nL’auspicio finale di questo testo di Ratzinger sembra proprio l’aspetto ancora più disatteso: non sembra affatto che i cattolici confessionali costituiscano una «minoranza creativa» _alla Toynbee, in grado quindi di fornire guida ai destini di una società. E questo è un autentico _peccato, perché nel cattolicesimo ci sono potenziali in grado di condurre oltre la crisi attuale e così metterci al riparo da troppe assurde pretese. Tra questi, è cruciale il concetto di corpo vissuto, concepito quale segno divino e testimonianza della storia, il quale permette di articolare il vecchio dualismo tra materia e spirito su una base di integrazione reciproca. Un corpo capace di accettare gioiosamente il proprio sentire con tutti i propri limiti non incorrerebbe mai in follie quali voler fare l’atleta senza avere le gambe e poi uccidere la propria compagna il giorno di S. Valentino, come sembra altamente probabile potersi dire del sudafricano Pistorius, il cui caso è esploso in tutte le sue implicazioni pochissimi giorni dopo l’annuncio di abdicazione del papa. Se ci sono modi sicuramente meno violenti e paranoidi di trasformare un handicap in vantaggio, vivere oltre le proprie possibilità non è più possibile, è sempre stato sbagliato, ed è ora di farla finita: al di là dei casi esemplari, è questo un problema sociale da affrontare finalmente con estrema chiarezza.\nSecondo un vecchio detto, che fa comprendere l’importanza e la rarità dell’evento, quando un Ebreo si converte al cristianesimo si ripete il miracolo di Cristo. Così, possiamo dire anche che l’allontanamento vile e bieco che sappiamo essersi compiuto nei confronti di Simone Weil si ripete ogni volta che una persona onesta è schifata dalla Chiesa: succede ogni giorno, chissà quante volte, e capirne la gravità non è poi così difficile. Se ciò che accade va accettato come necessità, occorre anche fare i conti con il fatto che la Chiesa adempie piuttosto malamente ai propri doveri e, mentre persevera nella corruzione che gli procura ricchezza e potere, allontana da sé chi tiene ancora in considerazione una certa decenza, il quale si sente magari costretto anche a buttare via fede, speranza e carità in scemenze demagogiche. Forse, per raccogliere l’eredità di un’universalità potenzialmente capace di «contenere in sè tutte le vocazioni» (Simone Weil) è necessaria la lucidità dei laici e addirittura anche quella degli atei: infatti, se stiamo ad aspettare i comodi della Chiesa e la pigrizia dei fedeli, e lo dico alla romana, papale papale, mi sa propio che so’ cazzi!\n4. Andiamo in pace\nNon può essere sottovalutato che se tutti noi, almeno un po’, odiamo noi stessi, è anche grazie all’istituzione ecclesiastica, che ha continuamente generato la disposizione a credere a cose che non si comprendono e ha poi pure mancato di agire con giustizia. Forse, dovremmo continuare a guardare ai nostri errori e alle nostre travi, ricordando anche di non gettare le perle ai porci (Matteo 7, 3-6): così, senza nessuna falsa generosità, occorre riconoscere le colpe della Chiesa senza concederle sconto alcuno, ma occorre pure evitare di fermarsi a ciò: sarebbe davvero troppo facile, senza considerare che laddove è parte della nostra cultura, vederla esclusivamente nei suoi aspetti peggiori ci impoverisce.\nIn momenti particolarmente drammatici, Carl G. Jung (Commenti sulla storia contemporanea, 1945) ricordava che la Chiesa, l’unica istituzione capace di educare le masse, dovrebbe impegnarsi ad affinare i propri strumenti e permettere che la fede completi la comprensione e non viceversa, in modo da raggiungere le persone di cultura e continuare nell’opera di ispirare e migliorare ogni singolo individuo. Oggi, mentre al dominio della politica è succeduto quello della comunicazione, le masse sembrano troppo presuntuose per riconoscere l’esigenza di un’autentica educazione, gli uomini colti sono privi di effettiva influenza, ogni individuo è sprovvisto di difese nei confronti della continua catastrofe collettiva: occorre quindi che lo sforzo indicato da Jung venga definitivamente compiuto e la Chiesa, per poco che possa ormai valere, raccolga tutte le sfide, rinnovando la capacità di evocare immagini di luce e di contenere il male degli uomini, laddove davvero intenda essere degna del millenario compito di giustiziale che le sarebbe stato attribuito. A richiederlo è un mondo stanco di essere sfruttato, del quale qualcuno dovrebbe finalmente prendersi cura.\nTali questioni riguardano fortemente l’Italia, che vive una tensione essenziale tra mentalità collettiva e religione di stato per la quale è piuttosto rilevante la continuità tra politico e religioso, e riguardano inoltre un mondo cattolico che comprende più di un miliardo di persone distribuite su tutti i continenti, Africa e Sud America in testa. Occorre poi anche prendere atto che la compiuta secolarizzazione dell’Occidente non comporta necessariamente l’annullamento degli elementi base della fede: piuttosto, possiamo osservare un processo per cui le verità trascendenti diventano immanenti alla realtà. Infatti, molte persone non si sposano, ma vivono l’unione come atto sacrale pur rimanendo “fidanzati” a vita; molte persone non vanno a messa, eppure permettono alle feste di santificarsi da sé e vanno come possono incontro al divino, riscoprendo persino il Natale senza preoccuparsi troppo che “quest’anno non si sente”.\nI concetti cattolici sono rintracciabili in numerosi campi della vita sociale e non comporta affatto disprezzo della religione osservare come nel mondo secolare della presunta laicità si siano trasmesse, a volte anche degradandosi, alcune sue componenti, delle quali possiamo osservare la straordinaria rilevanza concettuale. L’influenza deleteria del cattolicesimo si può riscontrare proprio laddove falliscono oppure si corrompono i suoi concetti e dispositivi culturali più efficaci: se è evidente come anche il perdono si riduce troppo spesso a bieca connivenza e “tiramo a campa’”, analizziamo il ruolo che nella società secolare possono avere transustanziazione e liturgia.\nRiguardo alla prima, Jacques Deridda in …soprattutto niente giornalisti! (2005) ne ha analizzato il ruolo nel mondo dei media: la transunstanzazione, per cui il corpo di Cristo è presente nell’ostia, piuttosto che realizzare il dono di sé più alto e dare immagine concreta all’evangelico “non si vive di solo pane” (Matteo 4, 4), secondo il filosofo diventa l’ostentazione continua di un evento irrealizzabile e autofagocitante: infatti, nelle forme culturali del presente, la “buona novella” si tramuta nella “notizia” sempre nuova e per questo sempre da rinnovare attraverso nuove notizie, in una produzione incessante di spettacolo; ciò può anche aiutare a comprendere come un culto delle immagini male inteso possa aver condotto ad una diffusa idolatria. Della liturgia ne tratta Giorgio Agamben in Archeologia dell’ufficio (2011) evidenziando il carico d’impersonalità e universalità di cui un officiante è reso degno; mi discosto dalla sua lettura per trarre mie conclusioni, laddove il concetto arriva a trasformarsi nelle pratiche istituzionali contemporanee nell’impunità dei potenti, favorendo, oltre all’arbitrio di chi ha una carica, un lecchinaggio indegno e spudorato piuttosto diffuso; in tale ambito, i servi sanno essere peggiori di padroni già pessimi, ipocritamente tronfi per la dignità del loro ufficio, santi già prima di morire.\nQueste sponde critiche, che filosofi di matrice ebraica articolano da concetti cattolici, possono ovviamente riguardare credenti e non, ma forse questi ultimi possono riceverle a mente maggiormente sgombra, laddove chi crede spesso sfoggia un repertorio di equivoci grotteschi e anche divertenti, come ha evidenziato Maurizio Ferraris in Babbo Natale, Gesù Adulto (2006). Insomma, credere non basta, occorre conoscere, e se la fede spesso è stata confusa con la creduloneria facendo davvero brutti scherzi, oggi sembra evidente che l’atteggiamento dogmatico si eserciti da parte di chiunque in maniera piuttosto triste nei confronti di questioni infinitamente meno ricche di stimoli della verginità di Maria o della Trinità, costrutti complessi elaborati dal Cristianesimo sulla base di tradizioni ancora più antiche. Infatti, come insegnava un vecchio adagio nazista, si crede a qualsiasi cosa l’opinione pubblica ripeta per un sufficiente numero di volte, e questa evenienza può riguardare anche argomenti ordinariamente considerati progressisti quali gli omomatrimoni, che potrebbero probabilmente rappresentare una questione male impostata dovuta al vizio contemporaneo di legiferare su tutto.\nInfatti, persino un deista libertino tremendamente lucido come Voltaire considererebbe il riconoscimento delle nozze tra congeneri quali un suicidio collettivo: sul Dizionario filosofico (1764-1769), insieme a critiche alla religione che in molti casi nessuno davvero in ‘buona fede’ può più trascurare, trattando l’«Amore cosiddetto socratico», _lo definisce «distruttore del genere umano se divenisse universale».  Lo spregiudicato avversario di ogni oscurantismo, riconoscendo senza preconcetti l’omosessualità come «naturale», addirittura ne elogia l’attitudine per il suo essere propria dei «cuori inesperti»_ e della «cieca gioventù» e fornisce anche una chiave non moralistica per affrontare alcuni aspetti del grave problema della pedofilia; soprattutto, costringe a chiederci cosa significhi davvero diritto laddove non esita ad usare la parola _«infame» nei riguardi di una possibile formulazione giuridica di «usanze vergognose»_ che, per quanto siano diffuse, in nessuna nazione civile sono mai state contemplate come oggetto di legge. Lo dice Voltaire, uno che acutamente mette in discussione ogni superstizione dei suoi e nostri tempi, donando all’intelligenza la possibilità di esercitarsi e riflettere, qualora se ne avesse veramente voglia.\nIl gesto del papa può così fornire al mondo cattolico, molto più ampio di un’istituzione la cui torbidità è talmente proverbiale da non scandalizzare nessuno, lo stimolo sull’opportunità di una sua necessaria ricontestualizzazione, esplicitando quella possibilità di essere «ricettacolo universale» dell’esperienza che abbiamo visto già individuata da Simone Weil. Uno per uno e tutti insieme, religiosi, laici, indecisi e atei, occorre rispondere alle responsabilità più autentiche, che magari non sono dirette alla dottrina o all’istituzione, ma alla piena definizione, come suggerisce Perniola, della «possibilità di un’esperienza specifica suscettibile di universalizzazione», capace di conciliare equilibrio individuale ed efficacia mondana. In fondo, come ci segnala Slavoj Žižek in Il cuore perverso del cristianesimo (2006), Dio si è dimesso da un pezzo, da quando Cristo è morto in croce da solo! Colui che è stato chiamato figlio suo ha sofferto in una maniera insensata, e nel momento più drammatico è rimasto completamente solo: quindi, se ora il suo vicario molla perché afferma di non avere più le forze per compiere il proprio ministero «tanto con le opere e le parole, quanto soffrendo e pregando», sono affari suoi, va tutto bene.\nSe il gregge si sente solo, smarrito e in contraddizione, forse sta soltanto crescendo: sarebbe poi pure ora che non sia più composto da pecorelle. Piuttosto, visto che effettivamente il nostro momento storico comporta scelte enormemente difficili per gli uomini, occorre preoccuparsi di guarire le ferite di un futuro incerto, così come ognuno può essere in grado di fare. Tocca a noi. Andiamo in pace.\n•\nFotografia: Claudio Comandini, “Sulle spalle il mondo” – Frascati - Villa Aldobrandini, aprile 2008."
  },
  {
    "objectID": "posts/pages/2016-02-25-variazioni-della-differenza-derrida-e-coleman.html",
    "href": "posts/pages/2016-02-25-variazioni-della-differenza-derrida-e-coleman.html",
    "title": "Variazioni della differenza: Derrida e Coleman",
    "section": "",
    "text": "Nuova comunicazione e territori culturali. Il tono oltre il messaggio. Impossibilità ed editing. Armolodia e decostruzione. Libri e dischi. Assenza di confini e molteplicità organizzata. Accenni alla struttura armonica dell’universo di Leibniz. Improvvisazione e archiscrittura. Altermondialismo. Differenza e benedizione. Coltrane e Don Cherry. Dopo Derrida e Coleman.\nPartiamo da un inconsueto duetto. Il primo di luglio del 1997 alla Villette di Parigi, durante un concerto di Ornette Coleman (sax alto, tromba e violino) e Joachim Kuhn (pianoforte), da dietro le quinte esce un uomo dai capelli bianchi, che dirigendosi verso microfono e leggìo, mormora in francese e in inglese, contemporaneamente al pubblico e ai performer: «Cosa succede? Cosa succede, Ornette? Cosa succede qui adesso con Ornette Coleman?». All’urlo della sala risponde il sax del musicista, e l’uomo scompare nel silenzio.\nL’uomo è il filosofo Jacques Derrida, e queste le parole con cui Coleman si riferisce a lui: «Conoscevo in particolare le sue ricerche sulla decostruzione. Ma non l’avevo invitato per discutere di un argomento preciso, volevo che potesse condividere ciò che desiderava… Per me comunicare attraverso l’arte, la cultura, la tecnologia etc. è un mezzo per rendere la vita più facile alle persone che non hanno accesso a certe cose, per mancanza di soldi o altro. Non ho mai pensato in termini di classe, semmai di ‘territori’, e questa nuova comunicazione lega tutti questi territori, al di là delle comunicazioni a cui siamo abituati».\nE così Derrida su Coleman: «Conoscevo l’importanza del suo lavoro, un po’ del suo percorso… Per certi versi noi non abbiamo niente in comune, apparteniamo a due spazi culturali differenti. Ciò nonostante io credo alla verità di una certa necessità di questo incontro… (e lui) ha sentito che quello che facevo rappresentava una certa marginalità, rottura, che noi avevamo delle cose da condividere… Ho preparato dunque un testo, difficile da comporre: era necessario che mi rivolgessi a lui, che non capisce il francese, e quello che avrebbe contato per lui, era il mio ‘tono’, e lui avrebbe risposto a questo tono. Mi ha quindi guidato l’indirizzarmi simultaneamente a lui e al pubblico, su un certo tono, su un certo ritmo, che gli avrebbe permesso sia di rispondermi, sia di suonare contemporaneamente a me… Oltre ai segni di tono, di ritmo, al fatto che ci fossero più voci, molti elementi premusicali, volevo abbordare, annodare a modo mio un certo numero di temi da analizzare: l’improvvisazione, temi politici, come il suo rapporto con il mercato…».\nUn’intervista che risale esattamente ad una settimana prima del concerto parigino tenta di ricostruire le tracce di questi argomenti. Riguardo l’improvvisazione, Derrida nelle domande tenta di rispondere a se stesso laddove scrive: «Al cuore dell’improvvisazione è la lettura, dal momento che spesso ciò che capiamo dall’improvvisazione è la creazione di qualcosa di nuovo, ma che tuttavia non esclude la matrice scritta che la ha resa possibile […]. L’evento unico – che si produce una volta sola – è ciònondimeno qualcosa di ripetuto nella struttura stessa. C’è dunque una ripetizione, nella struttura, intrinseco alla creazione iniziale, che compromette o comunque complica il concetto di improvvisazione. La ripetizione è già nell’improvvisazione: dunque quando la gente tende a intrappolarti tra improvvisazione e scrittura alla base, è in torto…» Coleman, con particolare pertinenza ai canoni della filosofia moderna, traduce questa complicazione dell’origine in linguaggio astronomico: «La ripetizione è naturale esattamente come il fatto che la terra ruota».\nNei rapporti tra improvvisazione e mercato il musicista individua l’aspetto politico del fare musica in modi che prescindono da qualsiasi petulante presa di posizione: «Credo che nella musica improvvisata i musicisti cerchino di rimettere assieme i pezzi di un puzzle emotivo o intellettuale, e in ogni caso si tratta di un puzzle nel quale il tono è dato dagli strumenti. Il pianoforte più o meno sempre è servito come base per la musica, ma ora non è più indispensabile: infatti gli aspetti più propriamente commerciali della musica sono diventati molto incerti. Peraltro la musica che passa attraverso il mercato non è necessariamente più accessibile, ma ha dei limiti.» I ruoli quindi si scambiano e domanda al filosofo: «Non si chiede mai se la lingua in cui parla ora interferisce, condiziona il suo vero pensiero? Un lingua d’origine può influenzare i pensieri?», che risponde: «Credo che qualcosa parli attraverso di me, una lingua che io non capisco, una lingua che a volte cerco di tradurre più o meno facilmente nella ‘mia lingua’.»\nColeman, di fronte a Derrida, sembra comunque riuscire a tradursi con particolare facilità: infatti, dove il jazzista è particolarmente intenzionato a «distruggere» quanto convenzionato, il suo intento è proprio quello scrivere musica «mai eseguita prima» e priva di appartenenze convenzionate, suscettibile di essere analizzata e capace di rinnovarsi ogni volta, con la quale interagire come in una conversazione dove nessuno cerca di indirizzare il discorso: «si tratta di intelligenza, quella è la parola.»\nL’incontro sul palco si risolse materialmente in un mezzo disastro, in una situazione sostanzialmente confusionaria e anche un po’ imbarazzante, che rese peraltro evidente che chi voleva ascoltare musica non aveva interesse per le parole. In un articolo apparso il giorno successivo Coleman si disse amareggiato perché Derrida lo aveva chiamato «selvaggio», ma non smise di praticare la decostruzione, ovviamente a modo suo. Il filosofo continuò ad affermare di «credere e lottare per l’improvvisazione», pur consapevole della sua «impossibilità» (nel film Derrida, di Kirby Dick – Amy Ziering Kofman, 2002), e di fatto la praticò nelle proprie conferenze, che era solito improvvisare basandosi su testi attentamente redatti, poi rivisitati alla luce dei risultati emersi durante la discussione, in maniera molto simile a come il materiale improvvisativo musicale può essere sottoposto a editing.\nColeman, afroamericano del Texas, nato a Forth Worth nel 9 febbraio del 1930, è uno dei musicista che maggiormente ha espresso l’esigenza di oltrepassare le convenzioni tanto del sistema tonale occidentale quanto dell’industria culturale, praticando una musica basata sull’improvvisazione pura ed elaborando anche il concetto di armolodia, basato sull’equivalenza di ritmo, armonia e melodia, con l’indipendenza di ciascuna voce e l’estensione del ruolo di solista a tutti gli esecutori. Un ascolto indicativo è sicuramente Free Jazz (1961), che utilizza come copertina il dipinto White Light (1954) di Jackson Pollock, e cattura un’irripetibile improvvisazione per doppio quartetto (su un canale Ornette Coleman, Don Cherry, Scott Lafaro, Bill Higgins + Eric Dolphy, Freddy Hubbart, Charlie Haden, Ed Blackwell sull’altro). E, almeno una volta, sentire Lonely Woman (su The Shape of Jazz to Come, 1959): gli “unisoni armonici” di sax e tromba, con il primo (un Conn di plastica) che si muove come per lamenti e la seconda (una tromba tascabile pakistana) in leggero ritardo, i ceselli contrabbassistici che aprono e chiudono il pezzo, le sottigliezze ritmiche delle pelli e dei piatti, e farsi rapire dall’errante traccia del suo tema. Coleman, nell’intervista menzionata, ricorda come sia stato un quadro ad ispirarlo:\nDerrida, ebreo francese nato nel 15 luglio del 1930 (lo stesso anno di Coleman) ad El Biar in Algeria, è il filosofo che ha formulato il concetto della decostruzione: una strategia di destabilizzazione delle strutture teoriche basate sulle false opposizioni (spirito – materia, universale – particolare, maschile – femminile), una pratica di sabotaggio dei rapporti gerarchici di dominio messi in gioco nei processi di legittimazione e di istituzionalizzazione. La decostruzione esamina un’idea, un’istituzione o un valore, estremizzandola e introducendo un terzo termine estraneo, mettendo quindi in luce l’assenza di una verità originaria e il ruolo creativo espresso dalla filosofia. Nel suo pensiero, come nota Silvano Petrosino, l’apertura costante al possibile si accompagna al rifiuto di ogni compimento ultimo.\nPotrebbe sorprendere il fatto che il giovane Derrida desiderava diventare giocatore di pallone professionista: tale caratteristica, insieme a quella di aver pubblicato libri (ma il filosofo parlerebbe di testi), potrebbe avvicinarlo in qualche modo al popolare Baggio, o anche al grande Totti: ma tanto la loro opera quanto i contesti che determinano sembrerebbero diversi: e non soltanto per “intonazione”. E non a caso, la cosiddetta “società della comunicazione”, che impone fenomeni rigorosamente dettati da esigenze di mercato come quelli di un personaggio pubblico che fa un libro, o un disco, che sostanzialmente riduce l’informazione a spot pubblicitario portando all’istupidimento delle stesse capacità percettive e intellettive, è da Deridda e Coleman messa in discussione nei suoi stessi assunti, con la proposta di pratiche radicalmente diverse.\nColeman quando afferma che* «ogni nota va bene con qualsiasi altra»* non proclama che il criterio sia quello dell’arbitrio e dell’incompetenza: piuttosto, propone nella prassi quella che definisce come «nuova comunicazione», dove le strutture musicali tradizionali si dissolvono a favore dell’esperienza di un ascolto “totale”. È indicativo il suo primo approccio alla musica a quattordici anni, quando legge la notazione inglese (che parte da A=LA) applicandovi i valori della scala naturale (DO maggiore) ed eseguendola su un sassofono alto (intonato in MI b): coerentemente con la trasposizione, un DO su questo strumento suona come un LA, e quindi, pur sbagliando il rapporto con le diverse convenzioni, il risultato ottenuto era del tutto corretto. Analizzando la questione, il musicista arriverà a concludere: «tutte le cose che sono state disegnate con una logica stringente hanno una sola contraddizione: non c’è un solo modo di farle.»\nLe note del suo primo disco Something Else!!!! (1958) approfondiscono: «Penso che un giorno la musica sarà molto più libera. Allora, lo schema armonico di un brano sarà dimenticato e il brano stesso sarà il proprio schema, e non saremo costretti a forme convenzionali.» Uno strumentista e compositore come Charles Mingus osserva: «È come una disorganizzazione organizzata, o come suonare male suonando nel modo giusto…»\nInvece, l’approccio istintivo ostentato con la tromba e il violino avranno modo di indignare un Miles Davis, che pur considerandolo inizialmente «matto» dimostrerà poi interesse per la sua musica e le sue idee. Intanto, nel 1966 Denardo Coleman ha dieci anni, e inizia ufficialmente a suonare con il padre Ornette; ne diventerà in seguito il produttore. Successivamente, dischi come Science Fiction (1971) e In All Languages (1987) portano Coleman verso contaminazioni etniche ed elettriche, mentre in* Skies of America* (1972), per orchestra sinfonica, la frammentazione dei linguaggi è condotta ad una sintesi che mantiene la diversità dei suoi singoli momenti. La composizione si muove con largo uso delle quinte e delle ottave parallele, proibite dall’armonia classica (anche se ad onor del vero il divieto era funzionale ad evitare evitare monotonia e staticità), e si sviluppa prevalentemente su sonorità acute che suggeriscono l’idea di un mondo visto dall’alto, cercando dichiaratamente di «descrivere qualcosa che non avesse confini».\nIn quest’assenza di confini, la forma sinfonica permette la riformulazione di elementi tipici delle musiche tribali africane: importanza dell’intuizione e comunicazione non-verbale, dove l’individuo rimanda al gruppo e il gruppo all’individuo; aspetto ritmico e poliritmico, che la notazione occidentale non riesce a decodificare adeguatamente; musica come processo e non come realizzazione, nel quale la pratica evolve di continuo e dove composizione e improvvisazione si assommano in un’invenzione progressiva.\n•\nLa musica sembrerebbe sorprendentemente approssimarsi ad essere quella illustrazione privilegiata della struttura armonica dell’universo a cui si riferiva Leibniz (Epistola 154 ad Christian Goldbach, 27.04.1712): dove la sua condizione fondamentale è la varietà, e se l’ascolto musicale consiste in un misurare inconscio capace di intuire una molteplicità organizzata, non conta che si tratti di una musica nella quale il concorrere delle dissonanze all’armonia è difforme dal temperamento equabile ben conosciuto dal filosofo tedesco. Piuttosto, potremmo pensare che il possibile possa portare oltre se stesso: dove l’improvvisazione è il primo atto di ogni processo musicale, a cui inerisce «un ampio insieme di vincoli formali» (John A. Sloboda, La mente musicale, 1985), possiamo supporre, al di là della partitura, un’improvvisazione capace di essere testo e scrittura e quindi lettura e pensiero: con le parola di Derrida, archiscrittura.\nDerrida, dal canto suo, propone di «leggere i filosofi in un certo modo» (La scrittura e la differenza, 1967), sovvertendo dall’interno l’equivoco con cui l’occidente scambia il suo pensiero con la «forma universale della razionalità» (La mitologia bianca, 1971). La sua proposta è di disarticolare il sistema delle convenzionali relazioni concettuali, «slogare l’unità verbale» e «consumare i segni fino alla cenere» (Posizioni, 1972) per rendere la razionalità consapevole dei propri condizionamenti, quindi «cambiare terreno, in modo discontinuo e dirompente», e «parlare parecchie lingue e comporre parecchi testi allo stesso tempo» (Fini dell’uomo, 1968), raffigurando «ciò che non appartiene al padre» (La disseminazione, 1972) in modo da accogliere ciò che è assolutamente straniero. Coleman sembra manifestatamente vicino a questa concezione, dove, come segnala già Michele Mannucci, le quattro note che formano il tema della Sinfonia in do minore di Beethoven vengono “decostruite metricamente” e spostate ad una struttura blues in The fifth of Beethoven (1960, su The art of improvisers, 1970).\nIl pensiero di Derrida viene a precisarsi attraverso una diversificazione tematica inesauribile, che prende anche forme parodistiche, come quando l’ombrello perduto di Nietzsche (da un appunto posto tra virgolette nei Frammenti Postumi 1881-1882) diventa traccia del ritrovamento dell’oblio attivo: perdita dell’origine che permette l’azione (Sproni, 1978). Un tipo che smarrisce e trova ombrelli sembrerebbe anche Ornette Coleman, di cui Giampiero Cane dice: «Le cose si presentano a lui caoticamente, in disordine, e vengono affrontate senza idea di un ordine in cui collocarle, ma proprio cercando di trovare la possibilità di un ordine.»\nTuttavia, il mondo della comunicazione sembra avere altro da fare che sviluppare l’intelligenza emotiva in musica e reinventare i riferimenti concettuali. E dove la globalizzazione celebra il matrimonio tra religione e tele-tecnoscienza e la guerra fredda implode nel terrorismo, per Derrida l’Europa «a venire» dovrà assumersi la responsabilità di riscoprire la sua cultura nel «non essere uguale a se stessa» (L’altro capo, 1991), cercando quindi la memoria non nel passato, ma nel futuro. E questo futuro non è il preteso trionfo del capitale finanziario internazionale e la «telecoscienza dei media», quanto, definitivamente, «imparare a vivere» (Spettri di Marx, 1993), contro l’esclusiva logica della «ragione del più forte» e la nascosta evidenza che «ogni stato è canaglia», nell’«attesa priva di attesa della singolarità dell’altro» (Stati canaglia, 2003). Tali intonazioni messianiche si concentrano quindi nella ricerca dell’«evento che non si lascia addomesticare», giungendo a concludere che «solo l’impossibile può accadere» (L’università senza condizioni, 2001).\nL’ultimo Derrida arriva ad esprimere anche un’esigenza di altermondialismo, le cui priorità vengono così precisate (nella sua ultima intervista fornita a Jean Birnbaum per Le Monde – tradotta in italiano su Internazionale n. 561- dalla quale sono tratte anche le citazioni successive): «Quel che chiamavo ‘nuova internazionale’ ci impone molti cambiamenti nel diritto internazionale e nelle organizzazioni che regolano l’ordine mondiale: FMI, WTO, G8, e soprattutto l’ONU, di cui bisognerebbe cambiare almeno la carta, la composizione e innanzitutto la sede, portandola il più lontano possibile da New York.»\nSe il decostruzionismo ha avuto grande influenza sulla critica letteraria americana post-modernista (per esempio Paul de Man, Ihab Hasan e Peter Carravetta), la principale preoccupazione teoretica di Derrida è nella critica del logocentrismo, cioè la concezione secondo la quale la “parola” sarebbe la modalità di conoscenza privilegiata: ma lungi dal negare significato e conoscenza, il filosofo adotta la raffinata strategia di legare il conoscere alla scrittura, e sottrarsì così alla chiacchiera in modo radicale. La base teoretica è fornita dalla differenza ontologica di Heidegger, per cui l’essere, il pensiero più semplice, è irriducibile ad ogni forma di identità, in quanto già diverso da se stesso e caratterizzato, seguendo qui Levinàs, dalla propria assoluta alterità.\nL’essere così non è identità originaria, ed è irriducibile all’espressione linguistica con cui la sua presenza viene verbalmente formulata. L’origine non è costituita da presenza e unità recuperabili attraverso la parola, ma esclusivamente da «tracce», segni dell’essere inattingibile quale totalità, i quali costituiscono una «scrittura originaria» che prevale sulla parola detta. Attraverso la differenza della scrittura, «presenza di un’assenza» si accede all’essere come «differance» (con la a, per marcarne l’assoluta irriducibilità), portatori di un «lutto originario» che ci rende «costitutivamente eredi»: per cui «imparare a vivere significa imparare a morire, a considerare, per accettarla, la finitezza assoluta, senza salvezza, resurrezione o redenzione, né per me né per l’altro.» Se sopravvivere è la dimensione strutturale dell’esistenza, la morte è la scrittura stessa, e l’anticipazione della morte è la filosofia: ma questa morte è dono e ci congeda dai morenti, come traccia che sopravvive, come _«la vita più intensa possibile»_.\nLa vita più intensa possibile è propriamente una benedizione, e The Blessing può essere ascoltata in due versioni diverse: su Something Else!!!! e su The Avant-Garde (1961) di John Coltrane & Don Cherry. È un brano abbastanza tipico dello stile di Ornette, il cui tema, non semplice per quanto spassoso, è sapientemente costruito. Leggiamo la parte per tromba, scritta in La maggiore, concentrandoci sulla prima frase. L’attacco è in anacrusi sul primo grado della scala alzato di un semitono (La diesis). Sul secondo movimento, una terzina ascendente copre secondo terzo e sesto grado della scala, dove il quarto grado è alzato di un diesis (Re diesis): qui si delimita la prima cellula. Al terzo movimento, una semiminima conferma all’ottava l’alterazione iniziale (La diesis), e al quarto movimento abbiamo due crome, una al settimo grado (Sol diesis) e una al terzo grado all’ottava superiore (Do diesis), che sancisce il modo superlocrio in cui si muove la frase. La nota si collega per sincope alla semibreve puntata sulla seconda battuta; segue una pausa di un quarto. Fermiamoci qui.\nAscoltiamo Don Cherry: la pocket trumpet improvvisa muovendosi nelle due esecuzioni in assoli completamenti diversi per ispirazione e impianto, molto aperti negli sviluppi. Coltrane suona il sax soprano, regalatogli da Miles Davis meno di un anno prima, seguendo solide sequenze di accordi, delinenado un territorio musicale molto diverso da quello armolodico; con Don Cherry, e indirettamente con Coleman, quasi nemmeno si incontra: eppure, lo sviluppo della sua ricerca free comincia qui, proprio con la benedizione di The Blessing, testimoniando il trasmettersi della musica trascendendo i musicisti e le loro soggettività.\nPer ambedue gli autori arriva quindi il momento dei saluti e delle benedizioni estreme. Il filosofo viene a mancare il 9 ottobre 2004, sopravvivendo in innumerevoli tracce, disseminato in numerosi testi, che come abbiamo già ricordato, si intrecciano ampiamente con le “improvvisazioni” delle conferenze, nei quali sviluppi e riferimenti estremamente complessi sono esposti e «messi in opera» (Petrosino) sempre con una specifica contestualità, in un modo che un’altra volta ha relazione con le inconsuete geometrie di Ornette Coleman, che invece ci lascia l’11 giugno del 2015.\nIl musicista per descrivere il proprio lavoro aveva utilizzato termini che il filosofo avrebbe trovato senz’altro “intonati”: «La mia musica non ha un vero tempo, nessun tempo metrico. Ha un tempo, ma non nel senso in cui puoi darle un tempo. È più come un respiro, un tempo naturale, più libero. La gente ha dimenticato quanto sia bello essere naturali. Anche in amore.» Al riguardo, Derrida propone di abolire il matrimonio, «equivoco civile e ipocrisia religiosa», trasmessosi dai Romani al Cattolicesimo per fini di organizzazione sociale, che in una costituzione definitivamente e finalmente laica dovrebbe essere sostituito con «una ‘unione civile’ contrattuale, una sorta di patto di solidarietà generalizzato, migliorato, flessibile, regolato tra i partner di sesso e numero non imposto». Resta da chiedersi cosa oggi Coleman e Derrida avrebbero pensato delle false avanguardie composte da noiosi luoghi comuni sonori oppure dei neo-oscurantismi di nozze gay funzionali all’anarco-capitalismo: segni che in un pensiero e in un mondo già molto diversi da quelli che questo filosofo e questo musicista hanno conosciuto, occorrono ormai altre rotte per mantenere costante apertura al possibile e cercare la possibilità di un ordine nel caos.\nL’esperienza di alterità radicale indicata da Derrida deriva dalla migliore eredità dell’illuminismo, da quella «capacità autocritica» da cui viene anche «la perfettibilità dell’Occidente, e la possibilità di un futuro». Tomorrow is the question, “la domanda è domani”, recitava il titolo di un disco di Ornette Coleman del 1959. E se quel domani non è ancora il nostro presente, a quale futuro stiamo dando risposta?\n•\nPrima pubblicazione: «Musica Jazz», a. 61 n. 2, febbraio 2005. Riveduto e ampliato.\nFotografia: Claudio Comandini, “Tromba parlante” – Elmo di Sorano 2006."
  },
  {
    "objectID": "posts/pages/2013-03-21-poesie-per-un-giorno-di-primavera.html",
    "href": "posts/pages/2013-03-21-poesie-per-un-giorno-di-primavera.html",
    "title": "Poesie per un giorno di primavera",
    "section": "",
    "text": "Alcuni momenti di una lunga stagione poetica.\nZONA LIMITE\nHo visto il mondo ad occhi chiusi Ho sentito il gallo bestemmiare Nel gelido rasoio di un mattino\nAmsterdam, estate 1987 Premio D’Annunzio e Michetti, Pescara 2000\nPORTO MEDITERRANEO\nAncore calummate sul fondale Scafi ormeggiati alla banchina Dell’odore del mare intrisi In fiamme i margini del mondo Sotto i bastioni della città vecchia Torbide le acque dell’approdo\nE pescatori reti a riparare…\nCivitavecchia, autunno 88 – primavera 91 Premio Europeo Antonio Seccareccia 1999 Frascati\nLA SERA PRIMA DEL GIORNO DOPO\nLa sera prima d’incontrarci avevo incontrato un’altra, tu eri altrove, l’amico si perse sotto la pioggia per un mio ritardo e lo zaino che non avevi non conteneva niente.\nLa sera prima d’incontrarci la candela ardeva in un diverso colore e poi alle tre di notte avremmo mangiato prosciutto e melone su un terrazzo fiorito.\nLa sera prima d’incontrarci tu non mi avresti incontrato, io ero assente, e tutto era come se fosse in attesa di noi, come se tutto fosse presagio di\nsfere prima che l’ora scocchi.\nAutunno 1996 Premio D’Annunzio e Michetti, Pescara 2000\nPAVANE (danza d’amore e morte)\nMisurando il passo, lenta nella cadenza terribile nell’incedere, splendida come lama incide a fuoco il cuore d’ogni segreto e scempio compie solo per suo furore. Pedine di un gioco che regole non ha.\nE come edera s’intreccia bella sulla devastazione velenosa come ogni tuo più puro e grande amore, dove urge sangue ogni notte negata senza mai sciogliere il nodo fra disgrazia e\nbenedizione.\nAutunno 1998 Premio Internazionale Domenico Stromei, Tocco di Casauria, 2000\nRELATIVITÁ\nspazio tempo curvo senza ascisse ordinate e ordinate ascisse volto specchio mondo io non ombra sasso embrione io non corpo spezzato suono io non\nPrimavera 2000 Slam Poetry, Colonna 2001\nGUERRA VIRTUALE REALE\nQuesta guerra ti uccide dentro ma non lo senti perché dentro non sai più bene dove sia perché non sei tanto certo neppure di sentire perché forse già ti hanno ammazzato e perché questa guerra sarà quasi infinita sicuramente più lunga di qualunque giornata della tua vita.\n(ogni cosa se stessa ha tradito)\nASPETTIAMO SOLO IL TUO CORPO COME SALDO TUTTO IL RESTO  STATO CONSEGNATO. SEI STATO GI COMPIANTO, NON PREOCCUPARTI. E PENSACI TU A SEPPELLIRE DIO.\nInverno 2001 Premio Un passo dalla poesia, Tollo 2002\nGRANDE CONCORSO A PREMI LA POESIA OGGI\nCerta gente vorrebbesi dichiarar poeta Perché magari su di un foglio imbratta Il vago lamento Dei suoi sentimentalismi Facendone versi Come gli animali.\nAltri a lungo razzolano Su di aiuole recintate Offrendo a se stessi Di miseria compiaciuti Un gioco di parole già parlate Che subito si rompe.\nE questa gente Soltanto andando A capo Ogni Tanto E gracida e squittisce Di stinti cromatismi Di osceni eufemismi Di pruriti e di linguismi E ce la fanno a strisce Come se tutti fossimo O loro parenti o conoscenti O appassionati di quiz e scioglilingua O davvero non avessimo null’altro da fare.\nTra memoria e giorno dopo La voce rompe gli argini delle cose Dal fossato al firmamento precipita.\nInverno 1989 – inverno 1993 Slam Poetry – Colonna 2001\n•\n“Porto mediterraneo” e “Grande premio a premi la poesia oggi” sono pubblicate su “Un giorno lungo un sogno”, 2001; “Zona Limite” e “La sera prima d’incontrarci” su “Antologia del premio D’Annunzio e Michetti”, 2000; “Pavane – Canzone d’amore e morte” sull’antologia “Premio internazionale Città di Tocco di Caudsaria”, 2000; “Guerra virtuale e reale” è presente in una versione musicata sul CD audio “Parachuting Nonsense!”, 2009 – e in un’altra versione sul Soundcluod a mio nome. Tutti i libri sono stati pubblicati dalle edizioni Noubs di Chieti, il CD è uscito per la label Setola di Maiale di Pordenone; la disponibilità delle opere è al momento esaurita.\nFotografia: Claudio Comandini, “Intensità” – Bologna marzo 2008."
  },
  {
    "objectID": "posts/pages/2016-08-09-cose-turche.html",
    "href": "posts/pages/2016-08-09-cose-turche.html",
    "title": "Cose turche",
    "section": "",
    "text": "Un golpe fallito: retroscena possibili e conseguenze probabili. Ridefinizioni politiche e geopolitiche. Le musiche della Turchia tra ieri e oggi. I nuclei di tre civiltà tra Oriente e Occidente: la Nova Roma , l’Islam e i Turchi, Atatürk tra antenati e modernità. La Cappadocia, le mele e la bicicletta.\n1. Colpi e contraccolpi\nIl tentato golpe militare in Turchia e la seguente repressione del presidente Erdoğan, che hanno fatto rispettivamente 238 morti e 70mila epurati, e che tra gli altri costi ha avuto anche quello di circa 90 miliardi di euro, sono tra i molti shock di questo presente così evanescente e cruento. Le persone sono sempre più stordite da una dimensione di simultaneità dove spesso si perdono contesto e prospettiva degli eventi. E così, ovunque si rivendica libertà: e tuttavia molti ne abusano, pochi lottano per conquistarla; alcuni imbracciano le armi e si autodefiniscono combattenti per la libertà (in turco özgürlük savaşçısı), altri ancora sono deputati a preservarla dalle istituzioni assumendo compiti di guerra e anche di ordine pubblico (come in Turchia la Jandarma), ma non tutti sono persuasi della validità delle loro rispettive imprese. E laddove le persone comuni sono stanche di essere usate dai giochi del potere, è  arrivato il momento di non essere più troppo “comuni” e di riuscire, quanto possibile, a sanare un’orrore quotidiano affollato di marionette e intrecciato di fili, e così afferrare il presente nascosto dietro l’attualità.\nLe parti oscure di questo golpe sono molte, ma non serve inventare complotti che spiegano tutto ma non fanno comprendere nulla. Va innanzitutto considerato che l’arte storicamente più radicata nel paese è proprio quella della guerra che, come ricorda Bernard Lewis in The muslim discovery of Europe (1982) rappresenta il «contributo» della Turchia al resto del mondo. La presenza  delle forze armate è così costante da diventare paradossalmente neutra, ma ad essere bellicosissimi sono i commercianti: infatti, se non tratti, non accetti la sfida, non sono affatto contenti di vendere e basta.\nLo stile attuato da questo golpe sembra ricalcare quello già dimostrato nel 1960, il primo di quelli effettuati dai militari nel dopoguerra, e ha come responsabili giovani ufficiali in posizioni di prestigio, tra cui il colonnello Ali Yazıcı, aiutante di campo del presidente, e Mehmet Dişli, assistente del capo di Stato maggiore generale. Tra gli errori, sopravvalutare il prestigio delle forze armate, sottovalutare le risorse necessarie, il pessimo tempismo di scegliere un’ora serale, e sopratutto la mancata neutralizzazione di Erdoğan (Fabio Mini, Tecnica di un golpe fallito, «Limes» 7/2016, pp. 43-52).\nIl presidente viene avvertito con un’ora di anticipo, allerta i suoi sostenitori con un appello ripreso con un iPhone,  e la circostanze suggeriscono che il fallimento del piano sia stata permesso proprio per favorire un piano di epurazioni deciso da tempo, in modo da ridefinire intelligence, istruzione e altri apparati decisivi per la vita del paese, che si trova così ad essere spaccato.\nInfatti, le decine di migliaia di persone scese per le strade soprattutto di Istanbul, e poi persino di Colonia, hanno mostrato un sostegno al presidente che non stupisce chi conosce la Turchia e il suo peculiare nazionalismo, sempre pronto a raccogliersi attorno ai propri simboli, e che sancisce una profonda rottura all’interno della società turca. Le linee di questa frattura sono quelle che nell’ultimo secolo ne hanno deciso prima l’occidentalizzazione e poi la tendenza neo-ottomana, ma certamente non mancano le complicazioni laddove un video mostra una commovente solidarietà tra parti avverse e un’altro ritrae una decapitazione che testimonia una Turchia islamista radicale decisamente inedita, laddove il paese è storicamente noto come quello del «giusto mezzo dell’Islam».\nLe reazione internazionali sono state piuttosto caute, anche nel caso di paesi come gli USA, che maggiormente hanno espresso critiche all’operato del presidente e allo stesso tempo più coinvolti dalle sue accuse, laddove viene indicato come capo delle sommosse l’imam Fethullah Gülem, ex alleato di Erdoğan, dal 1999 in esilio in Pennsylvania, che controllerebbe una sorta di loggia segreta ufficialmente impegnata nel volontariato anche in paesi come la Germania. I rapporti della Turchia con gli USA sono ai minimi storici, e proprio per questo si fa attenzione a non farli naufragare del tutto: stare dentro la NATO è comunque un’opportunità.\nIn Italia la procura di Bologna ha avviato un’inchiesta contro il figlio del presidente Bilal, accusato di riciclaggio di denaro: Erdoğan replica che piuttosto sarebbe il caso di occuparsi della mafia, ma la questione avrà percussioni sui rapporti tra i paesi, così come già ci sono incrinature con la Germania, la cui Corte costituzionale ha messo precisi limiti all’ascendente del presidente, mentre il cancelliere austriaco Christian Kern ha direttamente chiesto l’interruzione delle trattative per l’adesione della Turchia nell’Ue; a tale soluzione si oppone il presidente della Commissione europea Juncker, che pone comunque l’invalicabile pregiudiziale della reintroduzione della pena di morte.\nCi sono comunque notevoli cautele verso i pur preoccupanti eventi in corso in Turchia che coinvolgono, oltre a tutte le implicazioni comportate sulla questione dei rifugiati, aspetti geopoliticidecisivi, per cui il dominante neosultanato di impronta imperiale, che nell’Islam ha deciso riferimento, è maggiormente funzionale al mantenimento dell’equilibrio della zona rispetto a quello nazionale e laico dei militari. La situazione suggerisce di non reagire con lo stereotipato corredo di indignazioni da tastiera: piuttosto, occorre chiedersi quali sono gli interessi in ballo e quali potrebbero esserne gli esiti, facendosi un po’ di domande sul paese.\nLa Turchia raccoglie confluenze e di contrasti ed è attraversata da numerose tensioni: laico lo stato e le istituzioni, islamica la popolazione e da qualche anno il governo, integrata nella Nato la politica estera ma ai confini con potenze non-occidentali. Conserva eredità della Roma d’Oriente e quindi dell’Impero Bizantino, quindi dell’impero Ottomano seguito alla conquista turca. Al tempo di Atatürk il paese, sconfitto dagli inglesi, smantella ogni traccia dell’impero che aveva dominato il mediterraneo. Dal 1923 la lingua viene completamente riformata nei caratteri e nella grammatica, con riferimento al latino, al tedesco e ai dialetti della regione; le leggi non sono mutuate dal Corano ma si ispirano  al codice civile francese e al codice penale italiano; viene ingiunto lo scioglimento anche ai Dervisci rotanti, alle donne è vietato il velo negli uffici pubblici.\nL’esercito, pur se occidentalizzato, poco tollera libertà come quella di stampa, e si rende responsabile di tre colpi di stato (1960, 1970, 1980) e di un golpe bianco contro il leader islamico Erbakan (1997). I militari controllano la Oyak automobili e hanno a lungo conteso con la holding islamica Kombpassan di Erbakan per ottenere le commesse della costruzione di una centrale nucleare. Invece, dal 2002 è presidente del paese Erdoğan, con un passato di allievo sufi e venditore di limonate, già sindaco di Istanbul e forte di un importante ruolo imprenditoriale con la holding familiare che rifornisce i supermercati del paese. Come leader del partito AKP raccoglie i consensi della diffusa devozione popolare all’Islam mediando tra tensioni all’Europa e nostalgie ottomane. Dal 2002 esprime un governo che esprime un’orientamento piuttosto costruttivo e rinnova servizi, strumenti e rappresentanza del paese.\nLa Turchia, che aveva richiesto l’ingresso nella UE dal 1987, soltanto nell’agosto 2002 ottiene lo sblocco delle diffidenze occidentali, laddove accetta le riforme richieste nell’ambito dei diritti umani, su abolizione della pena di morte, concessione di maggiori libertà d’espressione, piena legalità nell’uso della lingua curda: problematiche che non appartengono ad uno stato integralista, ma proprie alla Turchia laica e democratica. L’ingresso della Turchia è stato votato dall’Europarlamento di Bruxelles nel dicembre 2004 con 407 voti a favore e 262 contro.\nI negoziati sono macchinosi e tendono a mantenere le distanze, e così dal 2005 la politica estera del paese supera quella che Davutoğlu, stratega del neo-ottomanesimo e poi esponente di punta del governo, diagnostica come _«alienazione filo occidentale» _nella quale il paese era rimasto sospeso per decenni, dirigendosi verso paesi quali Iran, Siria, Sudan, e trovando interlocutori in Hamas e Hezbollah. Mentre mantiene rivalità con Salafiti e altri integralisti con cui però è fortemente accusata di rapporti clandestini, formula soluzioni per la questione Curda, nei cui confronti le ostilità sono mantenute soprattutto dall’esercito.\nPer il politologo turco-americano Soner Çağaptay la ritrovata tensione della Turchia verso est comporta una sostanziale adesione del governo alle tesi geopolitiche di Huntington e inserisce il paese con gli islamisti antieuropei dalla visione polarizzata. Tale collocazione diventa rischiosa proprio laddove l’UE rifiuti la Turchia, portando così i musulmani in Europa a sentirsi definitivamente rifiutati in casa loro. Già da tempo è stata così denunciata la pericolosa evenienza di rendere la Turchia un catalizzatore islamista, che porterebbe l’idea di scontro di civiltà a proiettarsi a Oriente come Occidente, impedendone il ruolo potenziale di mediatore imparziale. Per un pieno inserimento definitivo in Europa risulta decisivo il ruolo del Partito repubblicano del popolo (CHP), principale partito d’opposizione, guidato da Kemal Kılıçdaroğlu, che è sceso anche lui in piazza per manifestare contro il golpe fallito e denunciando il ruolo di manipolare di Gülen, in un inedito momento di unità nazionale.\nLa politica del presidente ha dato segni di evidente involuzione con la vicenda di Gezi Park del 2013, che prevede nel centro d’Istanbul un centro commerciale con moschea e caserma, rispetto alla quale è stato recentemente rilanciato il progetto alla base dei contrasti, risollevando ancora una volta i rischi di deriva dalle libertà repubblicane e alla stessa costituzione. Costretto ad un nuovo isolamento, la Turchia ha recentemente cercato di stabilizzare rapporti diplomatici con i paesi con cui la sua vasta geografia lo porta a confrontarsi. Si è così riavvicina strategicamente a Israele riprendendo una tradizione di buoni rapporti diplomatici, prevalente proprio fino ad Erdoğan, recuperando anche su questione quali il massacro della Navi Marmara e Gaza. Con la monarchia wahabbita dell’Arabia, sunnita ma in modi diversi da quelli di una repubblica ufficialmente laica, l’ostilità nata dal disfacimento ottomano, sta mutando in un’allenza funzionale a superare gli stalli di entrambi i paesi.\nUn’alleanza commerciale parallela, vista in maniera conflittuale dai Sauditi ma che risponde in maniera anche maggiore alle esigenze di crescita economie asiatiche, è quella con l’Iran sciita, già dai tempi in cui era la Persia sasanide rivale storico del mondo greco-bizantino-turco. Con la Russia, con cui si contende da secoli e in vari modi l’influenza su molte zone dal Caspio ai Balcani e diversi aspetti della lunga eredità bizantina, è suscettibile di essere avversaria oppure alleata a seconda delle convenienze, e le complicazioni dovute al conflitto siriano e agli arei abbattuti sembrano essere state superate a favore della ripresa di importanti rapporti economici, ma se la riconciliazione ricuce questioni come quella dell’abbattimento del jet russo un’alleanza effettiva è ancora lontana. Anche con la Siria il paese cerca tregua.\nPer quanto riguarda l’Occidente, c’è un’Europa che oscilla tra lento disfacimento e faticosa ricomposizione dalla quale la Turchia si allontana dopo esserne stata rifiutata, mentre gli USA dopo avere destabilizzato il Medio oriente potrebbero o ricominciare a fare guerre globali come se niente fosse, oppure coltivare un isolazionismo pronto al flirt con la Russia. La situazione è particolarmente incerta: il tentativo di tornare all’adagio dell’ormai ex ministro Davutoğlu «zero problemi con i vicini» è evidente, eppure la sua realizzazione resta decisamente problematica, e del resto tenere i piedi in tutte le scarpe non è cosa facile. E se si mantengono le tensioni legate ad alleanze circostanziali eppure obbligate e comunque problematiche nelle loro intersezioni, il quadro generale è cambiato irreversibilmente in modi niente affatto prevedibili. Per comprendere meglio il paese, occorre tornare alla sua storia e alla sua cultura, scoprendo anche la sua musica.\n2. Tempo di musica\nAl tempo degli Ottomani, la modernizzazione di Costantinopoli e la conoscenza della sua cultura in Occidente fu favorita da molti intermediari. Uno di questi, il polacco Alberto Boboswski, conosciuto anche come Albertus Bobovious e come Alì Ufki Bei. Catturato nei primi del 1600 dai tartari della Crimea e venduto nella città, fu educato alle scuole di palazzo. Diventa traduttore del sultano, ed è uno dei primi a trascrivere parole e note della musica turca; stabilisce quindi distinzioni molto influenti tra la musica militare ottomana, la complessa musica di corte, per violino, chitarra a tre corde o saz, flauto di pan e corno persiano, i canti popolari o turku, repertorio popolare di canti di amore e guerra, non amati dalla persone colte ed educate. Boboswski fu licenziato verso il 1657 per ubriachezza.\nOggi che tutti si ubriacano, soprattutto nell’autostradale corso di Taksim dove si fronteggiano palazzi che hanno bar fino ai piani alti, l’intermediario che permette la conoscenza della musica è la musica stessa. Erkin Koray, classe 1941, è considerato un pioniere del rock turco, il primo ad usare una chitarra elettrica e a cantare già dal 1957 brani di Elvis Presley e Fats Domino. Nei tardi anni ’60 diventa la principale figura della psichedelia turca e del rock anatolico, e nei primi ’70 fonda il trio Ter (sudore), che nonostante la forte sintonia con la produzione musicale internazionale del periodo perde il sostegno della casa discografica (Istanbul Records), probabilmente condizionata dall’isolamento subito dal paese negli anni della dittatura militare, che pure era fortemente filoccidentale. La sua produzione solista riceve notevoli attenzioni anche oggi. Il brano del 1970 Istemen (Mi viene voglia), è disponibile anche sulle antologie Love Peace & Poetry, preziosi documenti della produzione psichedelica in ambito non occidentale (realizzate dalla label tedesca QDK Media).\nPer alcuni aspetti la musica asiatica di questo periodo offre una prospettiva complementare a quello che accade nel rock anglosassone dalla psichedelia in poi: dove i musicisti occidentali cercavano modi e sonorità orientali e mediorientali (come i Beatles indù, il Brian Jones marocchino, il perfetto raga rock dei californiani Kaleidoscope, i berlinesi in gita in Egitto Agitation Free), in Turchia e altri paesi asiatici bisognava piuttosto cercare di procurarsi amplificatori, distorsori e chitarre elettriche, mentre tali suoni già erano conosciuti bene, così come era praticata l’improvvisazione. Di questo, portano testimonianza tracce quali Improvisation with Kanun, Ney and Ud, del Sufi Music Ensemble (pubblicato nel 2002 dalla ARC Music Productions I, che dal 1976 si occupa di musica etnica e tradizionale a livello mondiale). Il brano, eseguito per flauto ney, ud e kanun (detto anche cembalo o salterio), è tipico della musica dei mistici sufi.\nUn passo successivo è realizzato dove ad essere elettrificati sono gli strumenti tradizionali, ad esempio il saz, che possiamo dettagliatamente descrivere come cordofono dalla cassa di risonanza piriforme, manico lungo e tastatura mobile. Conosciuto nell’area asiatica come baglama, in Italia è detto anche chitarra saracena. Gli ZeN ne fanno un uso massiccio, affiancandolo a tarabuke e batterie elettroniche, chitarre e bassi elettrici, cembali e campionatori, una voce processata aliena all’Oriente come all’Occidente, esagerando anche un po’ nell’uso degli effetti. Con una stupenda copertina che riporta ai mosaici bizantini, il loro terzo disco Tanbul (pubblicato nel 1997 per la Kod Muzik, distribuita solo in Turchia) parla della città di oggi in tracce come Uzun Düz_ _(Dritta lunga).\nNella Turchia odierna, molti musicisti hanno doppia nazionalità, rispondendo in maniera più pronta delle burocrazie all’antica vocazione del paese di estendersi lungo le due direttrici che ne definiscono il ruolo, restituendoci il senso di un’autentica «crossroad of civilization». Una figura chiave è certamente Mercan Dede, alias Dj Arkin Allen, che suona il flauto ney, ed è inoltre fotografo, adepto sufi e produttore discografico con la Double Moon, attiva dal 1998, distribuita in tutto il mondo attraverso accordi commerciali con le multinazionali del disco e la prima del paese ad essere disponibile su iTunes. Come spesso accade per i neoetnici più alla moda, la musica di Meccan Dede, pur nella sua indubbia eleganza, non riesce ad evitare di essere un po’ manierata, ma si accende quando ritrova la città delle città in Istanbul (800, 2007).\nUna musica quale incontro e riconoscimento può ritrovarsi nel lavoro di Kardes Turkùler (canzoni di fraternità), gruppo di ricerca etnica, dal cui Cd Dogu (BGST 1999), nome che significa “est”, si può ascoltare il brano Nevruz Turku, tipico della città mesopotamica di Şanlıurfa, anticamente nota come Edessa, da cui provenne il primo dei Volti di Cristo conosciuti come Mandylion. L’edizione è curata dall’istituzione stanbulina Boğaziçi Gösteri Sanatları Topluluğu che significa “Ensamble di arti dello spettacolo con vista sul Bosforo”.\nLe varietà delle storie e delle musiche turche sono estremamente diversificate, e arrivano ai Wax Poetic, fondati dal sassofonista Ilhan Erşahin, residente a New York, la cui Angels vede la partecipazione straordinaria di Norah Jones, che regala un hip-hop turco raffinato e cosmopolita, pubblicato nel 2000 sia dalla Atlantic che dalla DoubleMoon, che la seleziona anche per la prima compilation East 2 West (2002), dove troviamo Bergama Gaydasì (2000), un pezzo tradizionale di Pergamo eseguito dal gruppo Laço Tayfà, guidato dal clarinettista Hüsnü Şenlendirici, turco e zingaro, di estrazione culturale egea. C’è poi anche una produzione immensa e preziosa disponibile da tempo su cassetta e poi su CD zeppi di MP3, fuori dal diritto d’autore occidentale, di cui la catalogazione risulta piuttosto difficile.\n3. I nuclei di tre civiltà\nIl Bosforo è quella lingua di mare dove Europa e Asia si incontrano. I suoi primi insediamenti si formano dall’inizio del primo millennio a.C.: Semistra, al fondo del Corno d’Oro, Lygos, che ne assorbe la popolazione sulla punta del Serraglio, Calcedonia, l’attuale Kadıköy nella parte asiatica, fondata dai megariti guidati da Acheo. Bizantyon è fondata da Byzas intorno al 659 a.C. nell’insediamento di Lygos, su suggerimento dell’oracolo di Delfi, «di fronte alla terra dei ciechi», cioè Calcedonia, i cui abitanti erano da considerarsi ciechi per aver trascurato l’importanza del porto naturale del Corno d’Oro. Coloni provenienti da Argo introducono il culto di Era, che si aggiunge a quello di Apollo.\nDistrutta nel 96 d.C. da Settimio Severo, è dallo stesso ricostruita con il nome di* Augusta Antonina*, in onore di suo figlio, noto come Caracalla a detta di alcuni per il suo gusto di vestirsi da Gallo. Nel 324 accoglie Licino, che contendeva a Costantino il governo dell’impero. Sconfitto l’avversario, nel 330 la città, dotata di splendida posizione, ottime fortificazioni e nessun’altra gloria oltre ad un prestigioso ippodromo, diviene Nova Roma, la capitale imperiale in cui Costantino il Grande trasferisce il governo dell’oikoumene, che diventa capitale dell’impero cristiano. Chiamata poi Costantinopoli, la città accentra le attività commerciali e culturali del mediterraneo orientale, eredita le scuole filosofiche di Atene, la scuola giuridica di Beirut, le biblioteche di Alessandria.\nLa Turchia quale punto prospettico dell’Europa, dimostra, oltre l’osmosi tra Asia ed Europa, che l’Occidente sorse ad Oriente. Infatti, è qui che l’imperatore cristiano perde l’attribuzione divina dei suoi predecessori romani e si considera specchio terrestre del divino, unico responsabile dell’ordine mondiale, pontifex maximus. Così come esiste un unico Dio e una sola legge divina, in terra esiste un solo governatore supremo, vicario di Dio, a cui deve obbedienza l’intero genere umano. Il primo grande rito officiato da un clero cristiano è il funerale di Costantino del 337, peraltro convertitosi in punto di morte per consiglio del consigliere di confessione ariana Eusebio di Nicomedia, ma del resto era l’usanza di un periodo nel quale la confessione non era ancora stata istituita. Le monete commemorative lo rappresentano mentre, come Elia, su un cocchio in fiamme ascende al cielo.\nA Roma, nello stesso periodo, papa Silvestro nel Liber pontificalis istituisce e denomina come giorno di festa la domenica, anche per distinguersi dalle componenti giudaizzanti che, come gli Ebioniti, celebravano ancora il sabato; gli è inoltre attribuito un documento chiamato Constitutum Constantini, in realtà elaborato intorno al 753, che stabilisce la pretesa superiorità, religiosa e civile, della Chiesa romana. Secondo la leggenda, S. Pietro in Montorio, la prima cattedrale di Roma, è fondata da Costantino sul luogo in cui l’apostolo fu martire; il vescovo di Roma è il successore di Pietro, traslando il ruolo romano di pontifex nella trasmissione del messaggio cristiano, e condivide con quello che ad Oriente verrà chiamato come basileus l’universalismo, e anche le scarpe rosse. I due mondi procedono per rotte che li portano a allontanarsi progressivamente, pur mantenendo sempre il senso della loro parentela.\nL’ultimo imperatore a dominare su Oriente e Occidente, prima della loro definitiva delimitazione, fu Teodosio. Il porto che prende da lui il nome  fece la grandezza della città nel IV sec. e rimase attivo fino all’alto medioevo, ed è stato ritrovato durante i lavori del Marmaray Express, il tunnel sottomarino più profondo del mondo, che con i suoi 1.378 km ha unito definitivamente Europa e Asia. La scoperta è avvenuta nel 2010 a Yenikapi, scelto paradossalmente per la sua lontananza dall’area archeologica, nel punto dove le acque del Bosforo sono più dense e salate e scorrono in tutte le direzioni, dove ci sarebbe dovuto essere il punto di scambio tra tunnel ferroviario e  metropolitana. A 17 metri sottoterra sono venuti alla luce manufatti di ogni tipo e un cimitero di navi con i resti ben conservati di 34 imbarcazioni, tra le quali khan di sei metri e galere di trenta, e quattro navi da guerra bizantine. Successivamente, è stata trovata anche una nave da carico di circa 5 metri, la più grande mai scoperta e l’unico esempio in cui anfore sono ancora intatte, con ceste cariche di semi, olive e noccioli di ciliegie. Inoltre, sono stati rinvenuti tre scheletri risalenti tra i 6.500 e 8.000 anni fa, e un cimitero neolitico con urne e doni funerari, che retrodata la storia della città di 5.000 anni.\nI musulmani non sono mai stati estranei all’Occidente. L’Islam nasce dal dialogo tra ebrei della diaspora, cristiani eretici e tribù del deserto, travolti dalle guerre tra persiani e bizantini, che negli anni dal 611 al 626 hanno la loro fase più drammatica, ricordata anche sul Corano ne I Romani (Sura XXX, 1-6) che ricorda la sconfitta subita dall’Impero d’Oriente annunciandone però l’imminente riscossa «con cui si rallegreranno i credenti», attribuendo la loro vittoria a Dio. L’impero romano e cristiano rappresenta una «promessa di Dio che non manca alle sue promesse, benché la maggior parte degli uomini non lo sappia», ed è visto come preludere all’Islam. Mentre Eraclito organizza la riscossa e porta l’impero alla rinascita, imponendo definitivamente la radice greca, si afferma a partire dal 622 per opera di Maometto una nuova religione, la cui originale sintesi non esclude vincoli con gli altri monoteismi.\nIn seguito, l’arte che si sviluppa presso gli Omayyadi, che hanno capitale a Damasco, risulta quale prosecuzione di quella ellenistico-romana, rafforzata dall’influsso bizantino; con il trionfo degli Abbassidi e il trasferimento della capitale a Bagdad, l’arte islamica guarda verso la Persia e l’India. Il califfo abbasside al-Ma’mun, appassionato di cultura greca, inviava i dotti a fare incetta di libri a Bisanzio. Leone il matematico era apprezzato a Baghdad, ma lo scienziato respinge le offerte per insegnare nella capitale musulmana. L’imperatore bizantino Teofilo, affascinato dalla cultura araba, ricostruisce parte del suo palazzo imperiale secondo i disegni riportati da Bagdad dal suo ambasciatore Giovanni il Grammatico, futuro patriarca. Dottori bizantini studiano la medicina araba, mentre il filosofo Psello insegna a Costantinopoli a discepoli arabi, persiani, etiopi, e anche un nativo di Babilonia.\nGli arabi tentano l’assedio a Costantinopoli nel 669 con Yazid, figlio del califfo Mu’awaiya, e altri attacchi si susseguono fra il 674 e il 678, scuotendo l’egemonia bizantina sul mare, respinti da Eraclio anche attraverso massicci trasferimenti di popolazioni. Soldati slavi sono trasferiti in Bitinia, mentre i primi Turchi si stanziano nella regione di Sinope, sul Mar Nero. La Cappadocia diventa guerra di confine travolta da guerre e saccheggi, la popolazione è deportata come schiava. Nel 715 Maslama, fratello del califfo Sulayaman, tenta l’assedio a Costantinopoli, e gli attacchi si susseguono fino al 718. Le continue lotte portano Leone III Isaurico a normalizzare le sue relazioni con gli arabi, tentando inoltre di convertire al cristianesimo gli ebrei, e l’imperatore, proclandosi «gran sacerdote», emana nel 726 un editto per la loro distruzione delle immagini, la cui venerazione è reputata da ambedue le religioni come una forma di idolatria. L’iconoclastia è però destinata a rientrare e l’ardito progetto di conversione non si compie; nel frattempo, se si interrompono gli attacchi alla città, l’Islam prosegue la sua avanzata, conquistando territori e popoli fino a ridurre a Bisanzio ad una zattera in mare musulmano.\nOriginari della steppa, i nomadi Turchi appaiono in Asia centrale dalle montagne dell’Altai e nel bacino meridionale del fiume Syr-Dar’ja. Sono organizzati in tribù militari con forti leadership che si muovono verso oriente, entrando in conflitto con l’Impero Cinese e quello Turco-Mongolo, e verso occidente, sviluppano un contatto con le popolazioni dell’India e della Persia. Dal VII sec. il sorgere dell’Islam e l’indebolimento della Persia aprono la via dell’ovest alle tribù turche che si mettono al servizio degli arabi contro Bisanzio, convertendosi all’Islam sunnita e costituendo tra il X e XI sec. stati autonomi in Turkestan, Egitto e Siria.\nPer combattività e capacità organizzative si distinguono i Turchi Oghuzi, cui appartengono i Selgiuchidi che nella metà del XI sec. occupano il centro del califfato arabo abbasside, costruendo un impero a spese dei Buwàihidi e dei Ghaznèvidi, mentre Tughril Beg riceve il titolo di sultano e «re d’Oriente e d’Occidente». La prima moschea di Costantinopoli viene costruita nel sec. X. Dalla seconda metà del sec. XI, i Selgiuchidi contendono ai Bizantini il controllo della regione, e abbattendo le ultime vestigia dei califfati, conquistano Persia, Siria, Palestina e Iraq, Anatolia, Bitina e Isauria. Attraverso l’Armenia penetrano a Bisanzio, ma l’arrivo dei Crociati li isola dalla Siria e li respinge in Anatolia centrale, dove su sedentarizzano, islamizzando solo in parte l’altopiano e dando vita al nucleo intorno al quale nasce nel XII sec. il sultanato di Rûm, con capitale Konya. I Crociati però, istaurando nel 1204 l’impero latino d’Oriente indeboliscono anche il potere di Bisanzio, che comincia lentamente a cadere. Verrà conquistata  nel 1453 dal turco Maometto II della dinastia di Osman, adempiendo ad un hadit attribuito allo stesso profeta Maometto. Eppure, la Roma d’Oriente non è mai del tutto caduta.\nApre il paese all’Occidente e alla modernità Mustafa Kemal, detto Atatürk, letteralmente «turco come gli antenati», ma tradotto perlopiù come «padre dei Turchi», già generale dell’esercito ottomano e aderente ai Giovani Turchi, gruppo rivoluzionario nazionalista e nucleo della repubblica a venire. Respinge nel 1920 le condizioni del Trattato di Sevres, che smembravano ulteriormente l’ex Impero Ottomano già sconfitto alla Grande Guerra; al termine dei conflitti con la Grecia il trattato di Losanna del 1923 stabilisce i nuovi confini territoriali, mentre i Giovani Turchi iniziano a partecipare al gioco internazionale avviato già allora dalla Russia in Afghanistan. Nel 1924 la capitale è posta da Istanbul, che fino ad allora aveva conservato il nome di Costantinopoli, ad Ankara.\nIl paese cura alternativamente buoni rapporti con Russia (Stalin) e Germania (Hitler), e infine la Repubblica Turca realizza nel 1939 il patto di mutua assistenza con Francia e Gran Bretagna, astenendosi prudentemente dal partecipare al secondo conflitto mondiale. Internamente, la pur lenta e recente industrializzazione della borghesia turca provoca l’inurbamento di contadini turchi musulmani di provenienza anatolica, incrementando il sentimento nazionalista e soppiantano definitivamente i precedenti gruppi dirigenti di estrazione cristiana ortodossa, quali Armeni, Serbi e Greci.\nUn paese dallo spiccato cosmopolitismo inizia ad etnicizzare la propria identità e a proletarizzare la propria società. Durante la guerra fredda, il paese viene ad allinearsi all’Occidente con il piano Marshall del 1947, ed entra nella NATO nel 1952. In questo periodo, l’unico partner del paese nel Medio Oriente è l’altrettanto isolato Israele, anche per l’ospitalità fornita a suo tempo dal paese agli Ebrei cacciati dalla Spagna e dagli altri paesi cristiani, mentre con i paesi arabi ex sudditi dell’impero si mantiene reciproco distacco.\nEd è proprio con nel profilarsi della Turchia moderna intervengono i problemi di integrazioni che si trascinano fino ad oggi. Gli Armeni, dalla spiccata cultura ben inseriti già dall’epoca bizantina a livello sociale ed economico, sono sterminati in numero di un milione e mezzo tra il 1915 e il 1923, ufficialmente combattuti dai Giovani Turchi perché sostenitori della Russia zarista durante gli ultimi anni dell’impero. La questione curda, che soltanto nelle guerre civili dal 1984 al 1999 ha mietuto 37.000 vittime, torna d’attualità con il conflitto siriano, sopratutto nella zona di Kobane, per l’ostilità che la Turchia esprime verso il costituirsi di uno stato Curdo in Siria, nei confronti del cui costituirsi le pressioni di altri stati non sono certamente dettate dal buon cuore.\nCipro ha da sempre enorme importanza strategica, testimoniato anche dalla dominazione veneziana (1479-1571).  Il nord è riconosciuto soltanto dalla Turchia, che nel 1974  l’ha occupata in un quadro di legalità dopo un colpo di Stato dei fascisti greci; il sud è membro dell’UE ma non ancora riconosciuta dal governo di Ankara, che mantiene il contenzionso con la Grecia. Tuttavia, nell’isola le due parti, dopo l’elezione del progressista turco-cipriota Mustafa Akıncı, sembrano particolarmente pronte ad un riconoscimento reciproco: un po’ di amore non manca mai nell’isola che diede i natali a Venere. Ma se un po’ di amore non manca mai nell’isola che diede i natali a Venere, il suo lungo cammino conosce anche tormenti.\n4. Mele della Cappadocia\nSono al centro della Cappadocia. Spingo una bicicletta. In montagne che sono grotte, case, chiese e città, a lungo rimasero a vivere secondo la regola di san Paolo. Qui, Basilio e Gregorio di Nissa (Nevşehir) diffusero in forme elleniste il primo cristianesimo, e quindi l’insegnamento di Nestorio si confuse con l’Islam primitivo. Io, invece, mi sono perso. Mi trovo di fronte un albero di mele, mi ricordo di non aver pranzato, ne mangio una bella ventina. Ammiro queste caratteristiche formazioni geologiche, oblunghe come peni e cave come vagine.\nAl villaggio di Göreme, che vuol dire posto nascosto, nel Museo all’Aria Aperta, vicino ad altre decine di chiese, c’è la Chiesa della Mela (Elmali Kilise). Ha una cupola sorretta da quattro colonne, e tre absidi, una maggiore e due minori. Gli affreschi risalgono al periodo iconoclastico. In una delle volte, una figura alata, credo l’arcangelo Gabriele, tiene in mano una mela: offre lui il frutto proibito. Vale a dire, la venuta del Cristo ha rimesso il peccato di Adamo, il mondo è compiuto. Secondo alcuni , la mela simboleggia il mondo, indicando così il suo destino di trasmutazione.\nEcco fatto, sembrava tanto difficile. Ma se ne sentono tante. In tema di remissioni, secondo alcuni, la conquista musulmana di Costantinopoli avrebbe ricomposto addirittura il peccato di Sion, il tanto discusso deicidio. Per altri, il ritorno degli Ebrei in Terrasanta preparerebbe, ne fossero interessati o meno, la Parusia, la Seconda venuta di Cristo. Nel deserto della Siria c’è pure chi prega perché Lucifero faccia la pace con un certo Signore: del resto, un tempo erano amici, e ambedue si divertono perlopiù ad accanirsi contro l’uomo, e certamente non è che questi non lo meriti.\nSecondo me, che ho pure bucato e spingo la bici da solo sotto al sole, nessuno si è mai accorto di niente, e tanto tempo è passato invano ad aspettare qualcosa o qualcuno. Quello che chiamiamo uomo è ancora da fare. La strada è tutta in salita. Ogni lotta e ogni pace sono sempre da compiere, una libertà è tutta da raggiungere. Costantemente si alternano crescita e decadimento, inesorabile la storia procede per distruzioni successive. Dissoluzione: ecco dove siamo. Tra le pietre che restano, trame nascoste si rivelano a chi sa leggere e raccontare. E io arriverò al paese prima di sera.\n•\nFotografia: Claudio Comandini, “Quanto resta del Millennio”- Istanbul, agosto 2002."
  },
  {
    "objectID": "posts/pages/2016-10-30-berlino-dopo-lunione.html",
    "href": "posts/pages/2016-10-30-berlino-dopo-lunione.html",
    "title": "Berlino dopo l’unione",
    "section": "",
    "text": "Benjamin: il paesaggio berlinese e l’orologio della storia. Il Muro, Checkpoint Charlie e la Deutsch Bank. Derrida e gli spettri. Frattura e unione nei Throbbing Gristle e negli Einstürzende Neubauden, e altre belle canzoni. Appunti di geofilosofia tra Hegel e Kant. Huntington: faglia e civiltà. Naomi Klein: critica delle politiche identitarie. Le Germanie al tempo della divisione: gli asili gratuiti, le case occupate, Bettina Wegner. Derek Jarman: “In the shadow of the sun”. Anni ’80 e dopo: i sogni libertari svenduti al capitalismo. Postdamer platz: la linea di confine di Win Wenders, l’isolamento sociale di Roger Waters. Il Sony Center, la Kaisersaal e le architetture inventate.\n1. In mezzo a una via\nCheckpoint Charlie. Soldati nemici fumano sigarette e ridono insieme sulla linea che definiva il confine tra due mondi oggi riuniti. Su quel punto della Friedrich Straße che al tempo della guerra fredda unico passaggio per i visitatori tra Est e Ovest, Kreuzberg e Mitte tuttora si lambiscono in uno di quegli avvallamenti del paesaggio berlinese che, come suggerì Benjamin in una metropoli allora molto diversa, permettono di «scandire le ore nell’orologio della storia».\nI panni degli spettri dei soldati nemici sono indossati da comparse. Immagini ideali di qualcosa che non c’è più, costruite su misura di un presente che fugge di continuo. Sono loro gli attori ideali dell’«adesso» scardinato di cui parla Jacques Derrida, gli spettri perfetti di uno spirito divenuto corpo: ideali e compiuti proprio nella manifesta incapacità di tenere insieme qualcosa. Appostati esternamente al celebrativo Museo del Muro, questi soldati del niente sorvegliano la corrottissima Deutsche Bank. L’istituto, capace di comprare a Gorbaciov i rimasugli del Muro pur senza pagarli, implicato in Germania come altrove in ogni sorta di scandali, è un’autentica autorità nel decidere il debito pubblico, europeo, emblema di una finanza così tossica da avvelenare anche se stessa.\nI cimeli della DDR e dell’URSS e i fantasmi della guerra fredda sembrano più vivi di questo presente assente. Si aggira come se fosse vero il capitalismo, molla dell’unificazione di quella Germania che il nazismo portò a dividersi, portando così ad una formazione politica e nazionale del tutto nuova. Questa Germania può però anche sentirsi estranea a quanto invece le dovrebbe essere strutturale, come accadde quanto nel 2008 la crisi finanziaria viene liquidata come “americana”.\nLe incongruenze di questa situazione, coperta di pregiudizi su ogni fronte, sono molte: perlopiù, sembra di scivola su quelle buccia di banane che, un tempo introvabili nella DDR, diventarono in qualche modo simbolo dell’unione d’Oriente e dell’Occidente del paese. Lo dimostra in maniera esemplare proprio la contestatissima moneta unica: l’Euro, che doveva contenere la Germania, ne ha invece soddisfatto gli interessi immediati, facendole perdere di vista il quadro continentale: stagnazione del paese e delegittimazione della cornice europea sono i risultati.\nIn un mondo globalizzato e provinciale, dove dominano nazionalismi prêt-à- porter e internazionalismi liofilizzati che tra polveri e calcinacci di Muro già ridotto a spettro ebbero l’allucinazione del loro trionfo, il vecchio sol dell’avvenire può ancora avere un domani? Il presente sfugge a se stesso: inaccessibile alla parola. La storia è come in sordina: un suono sottile che scava in profondità. Il filosofo americano Francis Fukuyama pretese al tempo che il modello liberale fosse stabile e inaugurasse una dimensione di coesistenza e riconoscimento: credeva di essere in anticipo, ma era già in ritardo, e quando ebbe modo di correggere il proprio fervore, l’informazione non fornì in nessun modo altrettanto spazio.\nDecisamente più rockstar pur se complicato, e piuttosto puntuale per quanto intempestivo, il filosofo francese Jacques Derrida rimprovera a Fukuyama di perdersi un un «pensiero della fine da gita domenicale», e di essere ignorante pure di fraintendere Nietzsche, che cita pochissimo pur prendendo da lui l’espressione «ultimo uomo», che nel grande filosofo tedesco si riduceva in definitiva ad un povero pidocchio privo persino del banale desiderio di primeggiare imposto dal mercato. In un mondo che crede di aver esorcizzato il fantasma del comunismo a suo tempo avvistato da Marx, il presente non è affatto contemporaneo a se stesso, l’avvenire sembra perduto in una ferita irredimibile, l’omogeneità è impossibile e la disgiuntura necessaria. Il possibile prevale sul reale, la storia ha infranto la frontiera tra fantasmi ed effettualità, l’impossibile domina al punto di porsi come l’unica realizzazione. Colpire e fuggire come fantasmi: ecco cosa resta da fare.\n2. Incisi diversi\nTale situazione conosce un precedente piuttosto prestigioso: infatti, Derrida ricorda come il principe Amleto fu costretto a confrontarsi con lo spettro e l’eredità del padre constatando l’essere del mondo “out of joint”. Analizzando l’inciso e le diverse versioni con cui è reso in francese l’essere “fuori sesto” e il “cardine spezzato” nominati dal testo shakespeariano, si nota come l’eccellenza delle traduzioni aggravi e sigilli l’inaccessibilità tra lingue. Cosa lega e divide tra loro, in una stessa lingua quanto in diverse, la frattura e l’unione? E come si traduce quell’andare, su cui tanto insiste il filosofo francese, nei nostri percorsi?\nApprofondiamo l’argomento traducendo in un altro registro: andiamo in musica. Nella canzone Nomad (2005), la voce di Lisa Bassenge del gruppo berlinese nu-jazz Micatone canta che qualcuno, spinto dall’esigenza di andare, deve lasciare alle spalle proprio quanto gli somiglia. Sempre in ritardo su noi stessi, raccattiamo le tracce della nostra assenza. Il fantasma è reale, i fatti sono spettri. Andiamo avanti ancora, cercando qualcosa che somigli tanto all’unione, quanto alla frattura, ascoltando due brani industrial: uno in inglese, l’altro in tedesco.\nL’unione è il movimento in cui ognuno diviene l’altro e l’altro diventa se stesso, nel rapporto in cui ambedue le parti esprimono completezza e giusta distanza. Debuttando con forme pop, insolite per un gruppo rigorosamente anticommerciale, i Throbbing Gristle in United (1978) ripetono come un mantra che Love is the law, ritornellando in modi intraducibili il punto centrale dell’insegnamento del controverso neognostico Aleister Crowley: «Legge è amore sotto volontà».\nIn un processo d’alienazione e decondizionamento, i suoni della metropoli diventano spettrografia dell’inconscio. La frammentazione psichica contemporanea è conforme al potere: per quanto possa piacere agli ingenui, ormai non è più tempo di pazzia e libertà, e anche certi separatismi masturbatori non servono a niente. La metà di un uomo è destinata a non incontrare mai la propria parte mancante: con un coro piuttosto atipico per il loro stile, gli Einstürzende Neubauden innalzano l’elegia di Halben Mensch (1983). L’intero è negato, necessario e impossibile l’amore, e questi «mezzi uomini» che «danzano senza scopo nel sole» (Tanzen nutzlos in der Sonne) sono parenti stretti degli «uomini spenti» che nella poesia di Eliot dicono di sé «qui noi giriamo attorno al fico d’india» (Here we go round the prickly pear).\nIn modi difformi, queste opere «vagano come fantasmi», in loro la genialità agisce e fugge come «cosa spettrale», riportando alla pagina di Derrida. Il nostro andare ci porta poi a altre pagine ancora, in un tradursi inesauribile.\nNelle pagine che compongono le storie di una città, l’insieme è superiore alle parti e la somma inferiore al totale. Nelle pagine di ogni vita, l’identità non è mai uguale a se stessa e l’integralità è sempre da conquistare: una canzone da inventare.\n3. Geofilosofia di un mondo frammentato\nL’insieme è superiore alle parti e la somma inferiore al totale: l’identità non è mai uguale a se stessa. L’intero è la realtà nel suo sviluppo, continuamente indefinita e ogni volta da fare: tale ritornello di pensiero definisce nella dialettica di Hegel la totalità quale storia ed effettualità, e ha come inciso l’identità tra reale e razionale. Oggi tutto questa canzone sembra come risuonare in un karaoke in cui non si applaude mai a chi sa cantare. Il problema è che forse voler determinare il sapere assoluto e l’idea in sé allontana da un presente dal quale la storia sembra essersi ritirata: infatti, nessuna deduzione giustifica qualche princìpio, e la scissione sembra ormai precedere qualsiasi narrazione, la Prussia non esiste più, di certo né stato né mondo sembrano esprimere più nemmeno uno straccio della razionalità da lui così sapientemente articolata quale movimento stesso dell’assoluto.\nAndiamo quindi indietro, almeno apparentemente, e torniamo alla considerazione critica di Kant, cultore di geografia e cittadino del mondo, che dalla Prussia orientale delimita puntigliosamente le regioni razionali supponendo che le demarcazioni della ragione e le forme apriori con cui questa conosce siano perenni. L’atto di distinguere e delimitare stabiliscono per Kant la differenza tra il confine (Shrambe), che rinvia oltre se stesso presupponendo omogeneità, e il limite (Krentze), che indica lo spazio di quanto può venir compreso implicando discontinuità. Kant ritaglia il suo pensiero sulla coincidenza di ideali e confini sussistenti tra gli stati sovrani e le culture nazionali e non ha articolato nessuna riflessione sulla storia: tuttavia, la storia non procede in linea retta e a volte quanto viene prima segue le proprie stesse conclusioni.\nUn mondo dominato da multinazionali e globalizzazione sembra perlopiù conoscere conclusioni che, per quanto soltanto provvisorie, sono ad ogni modo drastiche. Laddove il confine può essere considerato come faglia tra culture e il limite si concepisce quale cicatrice tra idee, ritroviamo il senso vero della frattura. Con il nome di faglia, lo studioso di geopolitica Samuel Huntington la concepisce quale perenne matrice territoriale, causa di barriere, conflitti, e scontri di civiltà. Tuttavia, la prospettiva potrebbe invertirsi, e così faglie e fratture venir comprese quali mobili possibilità di scambio e integrazione, e porsi quali condizioni di fertili incontri.\nIn questo mondo, la ragione si è fatta porosa e relativa: ha conquistato nuovi territori pur perdendo alcuni titoli, le stesse forme a priori sono soggette a cambiamento ed evoluzione, nessuna dialettica risolve le opposizioni. Nella nostra esperienza, il senso dell’eterogeneità e della distinzione stabilito dal limite è vanificato dall’esistenza di confini che si spostano di continuo. Laddove deboli menti alla moda si arrendono e credono di darsi un tono glorificando la propria impotenza, l’esigenza più effettiva è quella di perfezionare la considerazione delle condizioni del conoscere. Infatti, anche la conoscenza ha una storia, che si sviluppa nella continua discussione dei propri presupposti, permettendo in tal modo sempre maggiore precisazione nella ricerca dei criteri per i quali assume validità. Infatti, se è impossibile determinare un concetto preciso rispetto alle cose in sé, non possiamo nemmeno fare a meno di cercarlo, e un’apprezzabile approssimazione sul senso del mondo esterno è preferibile alla pretesa di determinarlo in maniera assoluta, laddove per davvero si vuole averlo in cura.\n4. Muri dopo muri\nTale movimento di pensiero conosce una manifestazione proprio nell’unificazione tedesca, né prevista né voluta, che ha generato effetti spiazzanti. Divenuta ormai incomprensibile per molti occidentali e contrapposta alle volontà delle autorità orientali, si è verificata soprattutto sotto la spinta di eventi esterni ai confini, quali il ridimensionamento dell’impero sovietico voluto dai vertici del Politburo e il mutamento del contesto europeo orientale. Gorbaciov, che deriva molte sue suggestioni dall’eurocomunismo italiano, introduce il sistema di trasparenza (glasnost) e riforma (perestrojka) durante il 27° congresso del PCUS del 25 febbraio 1986; l’anno successivo l’ideologo tedesco Kurt Hager si distacca apertamente da tali direttive.\nDi fronte agli eventi, la DDR rimane indecisa. Lo testimoniano iniziative piuttosto diverse. A settembre, la SED fa intravedere aperture, sostenendo una marcia per la pace dedicata ad Olof Palme, che si svolge da Ravensbruck al campo di concentramento di Sachsenhausen, riabilitando anche il motto di Isaia «traformiamo le spade in aratri». A novembre, la Stasi irrompe nella Biblioteca per l’Ambiente presso la Zionskirche, arresta i responsabili della rivista _Grenzfall _e coinvolge anche 200 manifestanti.\nCaduto il Muro, unificate le Germanie, nel 1991 il parlamento tedesco vota il proprio trasferimento a Berlino con 337 voti contro 320; le opposizioni denunciano gli alti costi, i rischi di disoccupazione e di crollo delle infrastrutture a Bonn, oltre all’assenza di ragioni effettive per cambiare sede. Il ministro dell’occupazione Norbert Blüm protesta poiché trova il nuovo insediamento rischioso per il federalismo, i valori libertari e una gewachsebe Demokratie (democrazia matura). La liberazione dagli spettri del passato è affrontata nella ricostruzione materiale e simbolica della città. Il maggior sostegno è espresso dai politici dell’Est: vota a favore la PDS, e Konrad Weiß (Bündis90/ Verdi) dichiara che il ruolo di Bonn capitale è defunto, tanto quanto lo stato tedesco orientale. I due stati hanno terminato il loro corso e uniscono le loro separazioni.\nL’entusiasmo dimostrato dalla DDR non è ripagato in nessun modo, in quanto l’unione comporta un’adesione al sistema federale privo della possibilità di influire sulla costituzione o di partecipare allo smantellamento della propria stessa industria, il quale viene amministrato dall’Ovest attraverso una fiduciaria. La _Treuhand _diventa sinonimo di privatizzazione sfrenata: due milioni di posti di lavoro persi, deficit dovuti a cattiva gestione e speculazioni occidentali, che nel 1995 ammontano a 256 miliardi di marchi. La suddivisione dei malridotti gruppi dell’Est in dodicimila aziende private da svendere permette inizialmente buoni exploit, ma alcune ditte tedesche- occidentali si accaparrano le industrie tedesco-orientali per schiacciare la concorrenza potenziale, assicurandosi la maggioranza dei sussidi sugli investimenti.\nDietro un muro, ce ne sono altri. Quello crollato, giustificato dal regime comunista in quanto «d’uso alle frontiere d’ogni stato sovrano», viene sostituito dai muri invisibili delle prassi del liberismo trionfante. Dove la guerra fredda era costituita da due sottosistemi che si alimentavano e divoravano a vicenda, lavorando in competizione reciproca, il crollo di uno radicalizza la crisi dell’altro. E se in Germania la fine dei blocchi ha portato più vantaggi che in altri paesi, la delusione per gli esiti è ancora più forte che altrove: ad Ovest ci si lamenta per i fondi di sussidiarietà, ad Est si rimpiange la solidarietà effettiva. Scarse le tracce del sistema politico, economico ed educativo della DDR adottate nella nuova Germania, mentre l’allargamento dell’Occidente corrisponde all’espropriazione dell’Est. L’amministrazione è occidentale, tanto nelle persone quanto nelle strutture: nel 1991 a Brandeburgo il 52% dei dipendenti di grado superiore proviene dai vecchi Länder e nei ministeri importanti la percentuale sale ancora; nella cancelleria, i Wessis sono il 73%, nel ministero di giustizia il 72% e nelle finanze il 67%. Nei nuovi Länder, e soprattutto a Berlino, i magistrati sono occidentali. Tra i tedeschi dell’Est gira la battuta che deve essere vietato l’accesso ai Renani, mentre una ditta occidentale fabbrica spray anti-Ossis. Contro le umiliazioni della «innere Einheit» (unità interna) svenduta al pensiero unico capitalista, Daniela Dahn riabilita l’esperienza della DDR e le speranze di una «innere Vielfalt» (molteplicità interna) nella quale l’intero paese potrebbe riconoscersi.\nDove a Berlino il mezzogiorno del capitalismo sembra dissolvere le proprie ombre e diffonde la pretesa di colmare le fratture e ricomporre i confini, è proprio l’opposizione interna alla DDR a rappresentare la possibilità inespressa con cui confrontarsi per uscire dalle maglie della crisi europea. Nella metropoli la crescita urbanistica prolifera sporiforme, occupando spazi vuoti e* terrain vagues.* Scompaiono le esperienze antagoniste dell’Ovest, quali il movimento delle case occupate: la protesta contro le speculazioni edilizie, che aveva portato alla Schwarzer Kanal di Köpenicher Straße e alla grande esperienza di arte e militanza degli Einstürzende Neubauten. Svaniscono gli asili gratuiti per l’infanzia e gli altri vantaggi sociali dell’Est, che avevano condotto diversi intellettuali e artisti a vivere nella Germania comunista; tra questi, i genitori della cantante Bettina Wegner, comunque espulsa ad Ovest già nel 1983: la Germania indivisa di Von Deutschland nach Deuschland (1986), riflesso spezzato di quella riunita e neutrale promossa dalla Nota di Stalin del 1952, sembra davvero un fantasma. Eppure, i fantasmi continua ad aggirarsi.\n5. Disincontri\nSe esiste una socialità, qui forse la puoi ancora incontrare, e ha ancora cuore in una musica non riducibile al mero intrattenimento. E alcune delle situazioni più interessanti riguardano proprio l’Est. Al Kaffe Burger, ex-Russendisko, i praghesi Trabant, oltre ad omaggiare le vecchie carrette rumorose e inquinanti che ora portano a fare i city tour, suonano Lovci Lebek (2004): splendidi cambi di ritmo uniscono musiche popolari e rock in un originale e coinvolgente Acoustic Drum & BRass. Mitte, il centro città ereditato dal socialismo, è coinvolto negli aumenti del settore immobiliare; luoghi privi di coperture finanziarie e colmi di suggestive ragnatele chiudono, sostituiti da anonimi locali dall’intonaco ben steso. Ultima serata di festa di un teatrino yiddish: i viaggiatori musicali Di Grine Kuzine suonano la colonna sonora del Tetris. Il videogioco, nato in Russia nel 1984 e non brevettato, è stato reso immediatamente disponibile per qualunque dispositivo: il brano della band non è mai stato registrato su nessun disco.\nL’austero realismo socialista è ancora visibile intorno alla Rosa Luxemburg Platz e al Vollksbühne, il teatro dove nel dopoguerra Brecht diffonde l a _Verfremdung _e l’impassibile atteggiamento critico che, contro ogni edonismo capitalista, deve coinvolgere tanto l’autore quanto lo spettatore. Divagazioni e scambi di ruoli coinvolgono anche i personaggi, come quando il re Peachum, sfruttatore degli straccioni, medita con la Bibbia in mano sulle contraddizioni della vita: pur vivendo di doni, è impossibilitato a godere della beatitudine del donare.\nOltre a Weil, collabora con Brecht anche Hanns Eisler, allievo di Busoni insieme a Schönberg. I due compagni di corso prendono percorsi diversi: laddove Weil rafforza la propria chiarezza espressiva assumendo elementi leggeri in senso ironico, Eisler critica la dodecafonia quale degenerazione capitalista: la musica ha ruolo sociale, ma sa mantenere la propria autonomia. Eisler Material (2002) ne recupera, omaggia e decostruisce il lavoro per mano del compositore e sociologo Heiner Goebbels, che collabora a lungo con il poeta Heiner Müller. Codici e ambiti espressivi sono attraversati, conferendo senso unitario alla parzialità dei linguaggi e alla frammentazione dell’esperienza.\nEisler è anche autore, su testo del poeta Johannes Becher, dell’inno della DDR Auferstanden aus Ruinen, la cui metrica è intenzionalmente uguale a quella dell’inno della Germania Federale Das Lied der Deutschen; per quanto i testi siano intercambiabili, quello occidentale è privo del dramma e della speranza espresso da quello dell’est. Ambedue poi derivano dall’inno nazionale austroungarico Kaiserhymne, scritto da Haydn nel 1797, dopo caduta dell’impero è assunto nel 1923 dalla repubblica di Weimar. Il richiamarsi dei motivi, il loro risalire ad altro evidenzia i caratteri di pluricentricità tipici della cultura tedesca, e «risalire dalle rovine» ne rappresenta proprio l’aspetto più compiuto; tuttavia, dopo l’unione, l’inno non viene più eseguito.\nIl primo giorno del 2006 i Throbbing Gristle, ricostituitisi dopo anni, con Genesis P. Orrige, già famoso per il suo prestigioso piercing del cazzo Prince Albert, ora riunito a sé in versione transgender, suonano al Vollksbühne la colonna sonora di In The Shadow Of The Sun (1980) di Derek Jarman: collage di pittura visiva, ambientalismo, onirismo, ritrattismo intimo, prova di una vitalità queer _ancora non travolta dal marketing. Jarman nel 1993 affida il proprio testamento ad uno schermo completamente blu, ibridando protocolli medici, lamenti di moribondo, deliri maniacali; l’assenza d’immagini e l’atonia sensitiva ne rappresentano motivi d’interesse; tuttavia, _Blue è un’opera noiosa e sopravvalutata, letterariamente mediocre. In the Shadow of the Sun è invece enorme come un sole che proietta ombre e sfumature cangianti. Nella performance il gruppo, che nel 1981 aveva già realizzato un videoclip con il regista, suona seduto e in diligente ascolto, perpetuando con il violino suonato in orizzontale sul tavolo un sublime massacro di strumenti decontestualizzati.\nNiente è mai uguale a se stesso, né i posti, né le persone, né le lotte. Postdamer Platz in Der Himmel über Berlin (1987) di Wim Wenders, rappresenta l’ex desolata linea di confine che l’anziano Omero, accompagnato da un angelo con il codino, non riesce a trovare, pur addormentandosi su un divano posto in mezzo alla sterpaglia al suo esatto centro. Nella città riunita, la stessa piazza diventa nel 1990 lo scenario dove Roger Waters suona The Wall; il muro rappresenta l’isolamento dell’uomo nella società contemporanea, a cui contribuiscono tanto le esperienze personali quanto le istituzioni, e dove ogni tentativo di fuga aggiunge soltanto altri mattoni. L’opera è del 1979: nel vuoto urbanistico della performance assume più il senso di un monito che quello di una celebrazione.\nI veri anni ottanta, quelli antagonisti e raramente ricordati, puoi incontrarli a Berlino, e sono ancora “contro”: tuttavia, anche le lotte più belle esauriscono il loro corso, soprattutto laddove il capitalismo s’impossessa dei sogni libertari per farci i soldi. Anche se qualcuno preferisce non accorgersene e tenta di proteggersi da se stesso per continuare sconfiggersi da solo. Le politiche identitarie sono ormai diventate specchio della brandizzazione delle multinazionali: Noemi Klein ha chiarito come il _politically correct _si è prestato a campagne pubblicitarie e proteste mediatiche del tutto conformi alla logica del marchio e della visibilità.\nAd ogni modo, nessuna diversità può prescindere da generi e tipi, accolti nel loro reciproco differire. Ogni identità favorisce differenze, colori e sfumature inafferrabili e decisive. Hegel può ancora ricordare come l’esperienza della scissione e della decisione a cui ogni esistenza storica è sottoposta non permette rifugi, e piuttosto richiede movimento, creando e dissolvendo così di continuo forme, lasciando quanto è scisso alla propria autoreferenza. Nella considerazione politica, giuridica e sociale, nessuna persona è mai riducibile al genere, né per natura né per cultura. E laddove certamente l’omosessualità rappresenta un fatto da accettare e da non discriminare, non comporta automaticamente qualche magica liberazione, e come ormai è evidente le politiche di pura rivendicazione rinchiudono in cortili di sterilità e portano a sottomettersi alla logica del profitto, laddove farne una questione di diritto e pretendere di legiferare sulle pulsioni aumenta oppressioni e confusioni. Con buona pace dei già datati aneliti sovversivi di Judith Butler, legittimare teoricamente l’immediatezza sensibile costituisce il contrario dell’esperienza, cercare di normativizzare la denaturalizzazione del genere rappresenta soltanto l’ennesima violenza linguistica.\nPiuttosto, va compreso dove hanno effettivamente inciso i cambiamenti degli ultimi decenni, che hanno profondamente cambiato di segno le lotte di ieri. Infatti, come nota Slavoj Žižek, laddove il capitalismo ha sostituito l’eterosessualità normativa con una proliferazione di identità instabili, e la bioingegneria permette di riplasmare corpi e generi, e la stessa riproduzione della vita, rendendo così la natura costitutivamente fragile, non soltanto la lotta per i diritti gay diventa uno strumento di conservazione del potere, ma eredita la pretesa nazista di riplasmare la natura umana in base ad una supernatura.\nCosì, polemiche e contraddizioni interne al movimento LGBTIQ portano a sfilare il 21 giugno 2014 due cortei distinti, eppure dal nome quasi identico (CSD Berlin, CSD Berlin 2014), entrambi intenzionati ad accampare un carattere più politico e meno commercializzato. L’aprile precedente era arrivata la notizia dell’istituzione del primo cimitero al mondo per sole lesbiche: ottanta loculi in 400 metri quadrati a Prenzlauer Berg da recuperare da uno stato di abbandono. Spiega la portavoce della fondazione finanziatrice SAPPhO: «Viviamo con le donne e vogliamo anche essere sepolte vicino a loro». Il progetto è piaciuto alla comunità gay e Anja Kofbinger (Verdi) ha candidamente definito l’idea «romantica»; da parte sua, Stefan Evers (CDU) ha trovato parole che possono far riflettere anche chi non è mai stato demoluterano: «Questa non è l’idea che ho di tolleranza e integrazione. Chi si considera parte di una società, dovrebbe cercare di non isolarsi neppure nella morte». Il separatismo di un cimitero di genere estremizza il politically correct e contesta l’inevitabile livellamento del morire, riempie il vuoto che provoca e poi lo svuota. Eppure, nonostante tutti questi sforzi, il risultato non cambia.\nL’horror vacui capitalista prolifera in ogni spazio pulsante d’affari e si materializza in pieno proprio a Postdamer Platz, affollata dagli scintillanti palazzi delle grandi compagnie internazionali. Negli anni trenta del novecento ci passavano 80 linee di tram. È enorme, sembra piccola. Renzo Piano, che ha vinto il concorso per la progettazione urbanistica dell’area, ha realizzato 8 dei 19 edifici previsti, commissionando i rimanenti 11 ad altri architetti. Il vuoto che lo precede è assunto in pieno: nella piazza, diventata «luogo di sofferenza pieno soltanto di fantasmi, non sono stati gli antichi edifici a parlare, ma le loro ombre. Condizione affascinante e drammatica, perché mancavano le linee del passato, guida e disciplina essenziali per fare buona architettura».\nIn tale sospensione dal passato non prevale comunque il grattacielo d’impostazione americana e tra le realizzazioni spicca, affilata e presene, la torre della Daimler-Benz, che con i suoi 60 metri e 80 piani realizza un concetto di leggerezza e trasparenza attraverso un angolo acuto e facciate completamente in vetro, in alcuni punti coperte di sottili lamelle in terracotta, che rimandano ai colori del centro della città e in contrasto con i palazzi del Sony Center limitrofo. E sotto l’acciaio e il vetro del Sony Center una fontana cambia continuamente la direzione degli spruzzi, accennando ad un nuovo pianeta capace di conservare incastonato in sé un frammento del nostro. Questo frammento è la Kaisersaal, originariamente parte del Grand Hotel Esplanade, quasi completamente distrutto dalla II Guerra Mondiale. Tuttavia, la realtà è sempre altrove, questo è sempre il suo spettro: nella sontuosa sala da pranzo il Kaiser non c’è mai stato, così come di tutti i soldi delle grandi compagnie alla città non arriva quasi nulla. Un altro architetto che ha fortemente caratterizzato la città dice che questa è «un’accozzaglia di edifici privi di spirito»: Daniel Libeskind critica «l’amnesia generale della progettazione, la distruzione deliberata della storia, combinata con il rifiuto di un’architettura creativa».\nDopo l’unità, questo è quel che resta, lasciando spazio ad altre discontinuità.\n•\nRiferimenti (in ordine di apparizione):\nWalter Benjamin, _Berliner Kindheit um Neunzehnhundert, _1933.\nAnarchismo Comidad, Quanto a crimini la Deutsch Bank non si fa mancare niente, 2011.\nMichale Stürmer, La Germania unita non sa ancora chi è e cosa vuole, 2009.\nLucio Caracciolo, Berlino 1989. Cos’è rimasto di quel muro, 2014.\nFrancis Fukuyama, The End of History and the Last Man, 1992.\nJacques Derrida, Spectres de Marx, 1993.\nAleister Crowley, _Magick in Theory and Pratic_e, 1929.\nThomas S. Eliot, Hollow men, 1925.\nGeorge W. F. Hegel, Grundlinien der Philosophie des Rechts, 1820.\nImmanuel Kant, Prolegomena zu einer jeden kunftigen Metaphysik, 1783.\nSamuel Huntington, The Clash of Civilizations, 1996.\nKurt Hager, Interwiev, «Der Stern» 27.04.1987.\nDaniela Dahn, Vertreibung ins Paradies, 1998.\nBertold Brecht,_ Fünf Schwuerigkeiten bein Schreiben der Wahreit_, 1943;_ Die Dreigroschenoper_, 1928.\nNoemi Klein, No logo, 2000.\nJudith Butler, Gender Trouble, 1990-1999.\nSlavoj Žižek, In Defense of the Lost Causes, 2008.\nStefano Bucci, Metropoli multipla, il laboratorio della nuova Berlino, 2014.\n•\nFotografia: Claudio Comandini, “Dopo l’unità” - Berlino, gennaio 2006"
  },
  {
    "objectID": "posts/pages/2016-05-27-tutti-contro-il-ttip.html",
    "href": "posts/pages/2016-05-27-tutti-contro-il-ttip.html",
    "title": "Tutti contro il TTIP. E poi?",
    "section": "",
    "text": "Nella Germania da tempo pienamente riabilitata come potenza europea ma ormai ad ad un passo dal perdere la proprio semi-egemonia europea, si è svolta in ottobre la prima grande manifestazione contro il trattato di commercio trans-atlantico denominato TTIP. Ancora in fase di discussione, il trattato ha già conosciuto fasi di forte contrapposizione interna per le incompatibilità normative che USA e UE riconoscono su alimentazione, sanità e cosmesi. Infatti, come è riscontrabile anche dall’analisi diretta dei documenti, rispetto alla tutela delle denominazioni di origine, al mantenimento dei servizi pubblici, alle sperimentazioni sugli animali. Per molti motivi, è diverso contestare il TTIP e sarebbe opportuno gestirlo diversamente: va però considerato che è un processo già in corso da decenni, comunque inevitabile. Il contesto nel quale viene formulato è quello per cui l’egemonia americana sta tramontando e la critica unità dell’Europa è appesa soprattutto al suo interesse. Il tentativo strategico di salvaguardare la prevalenza commerciale e geopolitica dell’Occidente si traduce così nell’obbligo di applicare leggi fatte sulla pelle di popolazioni che non hanno altra prospettiva oltre quella di protestare contro se stesse. ll problema dell’Europa è quello di non avere alcuna coesione interna e di perdere i pezzi anche sul poco che si ritrova; quello dell’America è di far approvare il trattato prima delle elezioni che potrebbero portare alle elezioni di Trump, che tra le altre bizzarrie è intenzionato a chiudere la porta in faccia a quelli che definisce come “scrocconi europei”. Ad un occhio superficiale, il  candidato repubblicano si assimilerebbe alla più austera signora Clinton proprio per l’opposizione al TTIP: tuttavia, se il primo è contrario in nome degli interessi dei monopoli e della classe media, la seconda  fa opposizione per essere all’altezza dei competitori democratici: segno questo che le distinzioni da fare sono molte. Infatti, ad essersi opposti alle pretese USA sono proprio esponenti della tanto contestata UE, che ha già permesso l’attuazione di politiche ambientali quali energia solare e differenziazione dei rifiuti. Le trattative sono in stallo così anche per le incompatibilità normative che USA e UE riconoscono su alimentazione, sanità e cosmesi: con tutti i suoi limiti, l’Europa intende mantenere le tutele di denominazioni di origine, disponibilità dei dei servizi pubblici, divieti di sperimentazioni sugli animali; se avesse una testa, l’Europa potrebbe puntare di più i piedi, tanto più che il TTIP è propriamente un processo, in corso da decenni, inevitabile nella prospettiva globale. il paradosso è che se  la UE ha maggiore potere contrattuale nei confronti degli USA, sono proprio questi a pretendere una maggior unità del vecchio continente in modo da facilitare le trattative; tale preoccupazione è poi condivisa anche da altri referenti quali la Cina e la Russia, in piena competizione con gli stessi USA. Tuttavia, la percezione pubblica delle complesse questioni che accompagnano il TTIP sono in sensibile ritardo, e assimilano l’ingenuità degli antagonismi di maniera a populismi reazionari ancora più pericolosi, rendendo ancora più incerto se se sia peggiore un cattivo trattato oppure il ristagno nell’incapacità di uscire dalla crisi. Occorre così continuare a tenere gli occhi aperti, perché la situazione è in continuo cambiamento.\nGli ISDS servono a proteggere gli investimenti delle compagnie straniere in un Paese che poi può cambiare le regole e distruggere il valore di quell’investimento. Uno dei casi che ai NO-TTIP piace citare è quello della Germania che dopo il disastro di Fukushima del 2011 all’improvviso cambia idea sul nucleare: il gruppo Vattenfall ora chiede 4,7 miliardi di euro di risarcimenti per il danno subito, l’arbitrato è in corso. Grande polemica ha suscitato anche il ricorso alla procedura Isds per tagli retroattivi decisi nel 2011 agli incentivi alle energie rinnovabili nell’ambito del quale l’Italia si era sfilata dal Trattato sulla Carta Energia. Questi sono esattamente i casi per cui strumenti come gli ISDS sono stati pensati: un’azienda programma investimenti pluridecennali sulla base delle regole fissate da uno Stato sovrano e dei suoi impegni presi a livello internazionale e poi quello Stato cambia idea, riscrive le regole e distrugge il business plan dell’impresa.\nÈ chiaro che se vogliamo ricevere investimenti stranieri (so che alcuni dei commentatori qui sono per l’autarchia e la decrescita felice, ma la gente normale vuole ancora avere un lavoro) dobbiamo dare qualche garanzia a chi spende miliardi nei nostri Paesi. Il governo tedesco di Angela Merkel, filo-nucleare fino a un attimo prima, ha tutto il diritto di rinunciare all’atomo. Ma deve sapere che quella scelta ha un costo, cioè il rischio di dover risarcire chi ha costruito le centrali, perdita di posti di lavoro e così via. Come dicono gli economisti, nessun pasto è gratis.\nQuindi è propaganda scorretta dire che «gli Stati non vincono mai», visto che la procedura ISDS e altri arbitrati analoghi servono a tutelare gli investimenti e, dunque, gli investitori. È come dire che in una class action all’americana le multinazionali sono vittime perché non possono mai spennare i consumatori ma al massimo riescono a evitare risarcimenti miliardari.\nUno studio del ministero del Commercio olandese basato su dati Ocse 2012, ha censito 274 denunce da ISDS: il 43 per cento è stato deciso in favore dello Stato, il 31 per cento a favore dell’investitore, il 26 per cento si è chiuso con un accordo. Dati più aggiornati del 2014, citati anche dai no-Ttip dicono che su 365 casi di ISDS, il 37 per cento sono stati decisi a favore dello Stato, il 25 per cento a favore dell’investitore.\nQuindi, in sintesi, nei contenziosi tra Stato e multinazionali vince più spesso lo Stato. A volte le multinazionali vincono, certo,l’agenzia Onu Unctad parla di un successo da 50 miliardi di dollari a favore degli investitori in tre casi collegati tra loro. Sono tanti soldi. Ma quale sarebbe il danno – in termini di mancati investimenti stranieri – se si rinunciasse a ogni forma di tutela delle multinazionali disposte a investire? Calcolo complesso.\nPer come impostano la questione gli anti-TTIP, ogni strumento di difesa degli investimenti è sbagliato perché viola la sovranità democratica. Mi sembra un ragionamento molto miope: noi siamo cittadini di un Paese dove (poche) multinazionali investono, ma siamo anche azionisti, finanziatori o dipendenti di aziende che vanno all’estero a cercare opportunità. E non ci piace quando gli investimenti italiani vengono espropriati, danneggiati o boicottati. Se si vuole discutere invece di come deve essere fatta la corte arbitrali, di quali garanzie ci devono essere per evitare conflitti di interesse o “cattura” degli arbitri da parte delle multinazionali ecc. è molto interessante e ne ho parlato nell’ultimo post.\nMa l’ostilità verso ogni strumento di giurisdizione internazionale è assurda. Aboliamo anche la Corte di giustizia europea? E la Corte europea dei diritti dell’uomo? Anche quelle interferiscono con la sovranità nazionale.\nA esagerare con la demagogia, si arriva all’assurdo logico contenuto sempre nell’ultimo post degli anti-TTIP, che sono pronti alla rivoluzione per evitare che la carne agli ormoni americana arrivi in Europa ma poi denunciano indignati: «Se si approfondisse meglio come funzionano ambiti di questo tipo, magari si capirebbe come l’Unione Europea dovette pagare centinaia di milioni di dollari in ritorsioni commerciali dagli Stati Uniti per aver impedito l’entrata di carni agli ormoni dalla fine degli anni Novanta».\nRagazzi, decidetevi. Se volete bloccare la carne agli ormoni che gli Usa vorrebbero tanto esportare da noi (costa meno), allora dovreste essere orgogliosi e rassicurati dal fatto che la Commissione europea si è dimostrata pronta a una guerra commerciale con gli Usa pur di difendere il principio di precauzione (non siamo sicuri che un certo prodotto faccia male, ma non abbiamo neppure la prova del contrario e nel dubbio la vietiamo). Negli ultimi 15 anni gli Usa hanno lanciato un’offensiva tariffaria per vendetta contro l’Europa, nella speranza che cedesse sugli ormoni. Non è successo.\nE, come spiega il Parlamento europeo: «Nel maggio 2009 è stato firmato un accordo negoziato dalla Commissione europea e dal governo degli Stati Uniti che prevedeva un meccanismo in due fasi per ridurre progressivamente il livello delle sanzioni imposte dagli Stati Uniti sui prodotti dell’UE, mentre l’Unione ha progressivamente aumentato le quantità importabili nell’UE per le carni bovine di “alta qualità” prive di ormoni. Gli Stati Uniti hanno già deciso di revocare le sanzioni imposte ai prodotti europei nel maggio 2011. I principali beneficiari della revoca delle sanzioni da parte degli Stati Uniti e del Canada sono l’Italia, con un valore commerciale di oltre 99 milioni di dollari, la Polonia con 25 milioni di dollari, la Grecia e l’Irlanda entrambe con 24 milioni di dollari, la Germania e la Danimarca entrambe con 19 milioni di dollari, la Francia con 13 milioni di dollari e la Spagna con 9 milioni di dollari».\nIn base a una serie di deduzioni un po’ labili, gli anti-TTIP sostengono che la Commissione voglia (non si capisce perché) far entrare la carne agli ormoni con il TTIP. Tutti ma proprio tutti i negoziatori e i loro referenti politici lo hanno escluso, il mandato negoziale dell’Europarlamento (che dovrà dare il voto finale) è categorico sul punto. Ma gli anti-TTIP sono convinti del contrario. Da giornalista mi devo occupare dei fatti, i dogmi di fede li lascio a sacerdoti e fedeli.\n•\nStefano Feltri, “TTIP e ISDS: come la campagna contro il trattato distorce le informazioni”, «Il Fatto Quotidiano» 26.05.2016.\nFotografia: Claudio Comandini, “Tutti contro il TTIP” - Berlino, ottobre 2015."
  },
  {
    "objectID": "posts/pages/2016-07-05-storie-dalla-jihad.html",
    "href": "posts/pages/2016-07-05-storie-dalla-jihad.html",
    "title": "Storie dalla Jihad",
    "section": "",
    "text": "«Che futuro puoi avere, qui? Non hai neppure un presente. Io volevo ritrovare un percorso, una direzione. Ma non è una cosa mistica. Perché tu pensi di non avere religione, di non credere. E invece credi nel mondo così com’è. Governare, governare una società come la propria vita, è questione di saggezza, di riflessione. Non di numeri. Non bisogna conquistare il potere, ma cambiare il modo in cui il potere è esercitato. Abbiamo fallito non perché abbiamo osato troppo, ma perché abbiamo osato troppo poco. Puoi mentire ai tuoi lettori ma non a me.» Non sono i pensieri di qualche saggio sufi e nemmeno quelli di un combattente metropolitano, ma stralci di interviste ai jihadisti di quattro diversi paesi. Tra le altre perle di verità che ci consegnano, quella che gli aiuti umanitari sono inviati insieme alle bombe. Le loro testimonianze sono fondamentali per comprendere le ragioni dei drammi del presente, una diffusa ipocrisia e insidiosi luoghi comuni. Sono inoltre anche utili per demistificare una retorica degli esclusi che, se è capace di lampi di lucidità negati all’Occidentale medio, a volte è tuttavia incapace di intendere e volere rispetto alla propria stessa condizione. Infatti, proprio oppressioni effettive ed esigenze di lotta suggeriscono di non cadere in quello strano compiacimento che trova i suoi poli in «Sono affari miei» - «È colpa degli altri», evidenziato da Enzensberger su “Il perdente radicale” (2006), comune al combattente nazista, al terrorista islamico e a varie manifestazioni di impotenza violenta e autolesionista, che si lega profondamente a quanto più lo umilia, togliendo forza alla critica che merita questo mondo di merda, le cui ragioni sono anche nel fatto che progresso non ha eliminato la precarietà della condizione umana, ma ne ha acuito la percezione. Le interviste sono state raccolte da Francesca Borri (1980), che ha lavorato come specialista di diritti umani nei Balcani, in Medio Oriente, e in Israele e Palestina. Dal 2012 racconta la guerra in Siria come reporter freelance. I suoi articoli sono stati tradotti in 15 lingue. Il suo libro più recente è “La guerra dentro” (Bompiani, Milano 2014).\nSubito dopo la fondazione del califfato, i miliziani del gruppo Stato islamico (Is) hanno abbattuto con una ruspa la frontiera tra la Siria e l’Iraq. Perché il califfato, in teoria, è universale: nella realtà, però, è profondamente influenzato dai contesti nazionali. I suoi tre bastioni, la Siria, l’Iraq, la Libia, non hanno molto in comune. Se in Libia la guerra è questione di milizie e tribù, per tanti in Siria l’Is è ancora il male minore rispetto al presidente Bashar al Assad, mentre in Iraq, in fondo, esprime la voglia di rivalsa dei sunniti, che erano al potere con Saddam Hussein e ora sono emarginati dalla maggioranza sciita. E se a Parigi, a Bruxelles, in Europa si parla di islamizzazione del radicalismo, più che di radicalizzazione dell’islamismo, perché a muovere i foreign fighters spesso è tutto tranne che la religione, altrove, come in Tunisia, nei Balcani, nel Caucaso, molti miliziani dell’Is non sembrano essere un fenomeno poi così nuovo: sono mercenari. Combattono per uno stipendio. Il califfato vuole essere universale ma poi cambia di paese in paese. Di jihadista in jihadista.\nAbdo, 23 anni, Aleppo\nQuando ho conosciuto Abdo aveva un piercing al sopracciglio. Era al primo anno di università, e si era trasferito da Damasco ad Aleppo per unirsi ai ribelli. Distribuiva pane. Oggi ha 23 anni, e distribuisce ancora pane. Ma è del gruppo Stato islamico.\nUfficialmente si occupa di logistica: ci ritroviamo per caso nello stesso caffè a Urfa, in Turchia, una delle città di confine dove fanno base molte ong. La presenza dell’Is, qui, non è un segreto. A ottobre due attivisti siriani sono stati uccisi e decapitati. Per l’Is è stato facile infiltrarsi, anche perché alcune ong hanno scelto di assumere dei jihadisti: spesso avere in auto uno come Abdo è il solo modo per poter passare un checkpoint. Anche se nessuno può ammetterlo, tutta l’area di confine è ormai un sottobosco di relazioni ambigue. L’unica certezza, per ora, è che Abdo è arrivato ieri per una riunione, e domani torna ad Aleppo: per lui la frontiera è aperta. Per tutti gli altri no: la polizia spara sui profughi che tentano di attraversare.\nAd Aleppo, a un certo punto, Abdo è stato anche mio vicino di casa. Abbiamo cenato insieme mille volte. Ma non per questo ha voglia di parlare con me. «Perché mai dovrei parlarti? Nessun giornale ha un corrispondente dall’America che non parla l’inglese, e invece qui è normale che fate gli esperti di Siria e neanche conoscete l’arabo», mi dice. «Ma cosa pensi di capire? Stai qui perché senza la guerra non sei nessuno. E invece così scrivi libri, giri il mondo… Guadagni con i morti. Non ho bisogno di te. Se ho voglia di dire qualcosa, ho Internet, posso dirla da solo».\nNeppure i siriani però sembrano avere bisogno di te, gli dico. «Quali siriani?», mi risponde duro. «Gli amici tuoi? I siriani che campano con lo stipendio delle vostre ONG, e stanno al vostro servizio, a distribuire aiuti umanitari a quelli che voi stessi assediate e affamate? State tutti dalla parte di Assad: una mano li bombarda, e l’altra va a incerottarli. Noi abbiamo creato un governo dal nulla, dalle macerie, e nessuno fa la fame. Abbiamo ripristinato l’acqua, l’elettricità, riparato le strade. Una guerra non si vince senza sangue e sacrifici. E l’Europa, allora? Non fu liberata con le armi? Se i musulmani vogliono liberarsi dal nazismo, oggi, la guerra è un male necessario. Ed è una cosa chiara a tutti i siriani. Voi giudicate un governo in tempo di guerra con gli stessi criteri con cui lo giudichereste in tempo di pace», dice. «Vedi? Non ha senso parlarti. Sei in malafede».\n«Non siamo in crisi. Tu ti perdi nella cronaca, Kobane, Ramadi, Palmira… E anche con Falluja, ora, cosa cambia?», dice. «A me interessa il senso delle cose, la direzione ultima della storia. Vent’anni fa non esistevamo. Oggi siamo al centro dell’attenzione. Oggi negli Stati Uniti c’è una città a maggioranza musulmana [Hamtramck, vicino a Detroit]. Possiamo perdere Raqqa e Mosul ma possiamo comunque colpirvi in qualsiasi momento. Non ho bisogno di organizzare un attentato come quello dell’11 settembre. Posso spaccarti la testa con un mattone in questo esatto istante. Dove c’è un infedele, c’è un pericolo».\nMolti siriani sono arrivati all’Is da altre milizie jihadiste, cercando di unirsi a chi era meglio armato e finanziato. Abdo invece ha scelto subito l’Is. Per lui, avanzare per gradi ha significato la morte di tutti quelli che aveva intorno. Ha perso tutti, tre fratelli, una sorella, e anche il padre, morto di cancro a Damasco. Del gruppo con cui distribuiva il pane non è rimasto nessuno. Ma la morte, dice, non gli fa paura. «Sono pronto. La mia battaglia è ancora quella del primo giorno: libertà e dignità. Solo che ora ho capito che i nemici sono molti di più, e molto più forti di quanto credevo, la battaglia è molto più complessa: altrimenti sostituisci un’oppressione con un’altra, nient’altro. I ribelli vogliono solo arricchirsi. Non bisogna conquistare il potere, ma cambiare il modo in cui il potere è esercitato. E non ho paura di morire per questo. È il segno che sono sulla giusta via».\nBilal, 31 anni, Tunisi\n«Era il sogno di tutti, qui: Lampedusa. E invece ora il sogno è Raqqa. Lo Stato islamico. Andare in Italia non ha senso. Finisci in mezzo a una strada, a riempire casse di pomodori, venti euro per dodici ore e sempre a nasconderti, sempre con la paura addosso perché sei clandestino. Francia, Svezia, non fa differenza. Anche se hai un lavoro vero, in Europa resti sempre un arabo. Uno che se guarda una ragazza, lei chiama la polizia. Sempre un ospite, mai un cittadino, uno che deve scusarsi per essere lì. E invece non rubiamo lavoro a nessuno: anzi, siamo gli schiavi che consentono alla vostra economia di girare. Di cosa dovrei ringraziarti? Se tu hai quello che hai, è perché io non ho niente».\n«Ma non ha senso rimanere qui. Perché in apparenza io e te siamo simili, è vero, la vita in Tunisia, l’unico paese dove la rivoluzione ha avuto successo, è una vita normale, dicono così, no? Ma osservami bene: io non ho che una copia di quello che hai tu. I jeans, il giubbotto di pelle… E invece è tutto finto. Non è pelle, è plastica. Sembriamo simili, ma io torno a casa stasera, a un’ora da qui, in un posto che non è la Tunisia che conosci tu, non è la Tunisia della Lonely Planet, è una fogna dove non ho l’elettricità, non ho l’acqua calda, ho solo un materasso per terra e delle coperte. Non ho neanche un lavoro, in realtà, è finto anche questo, e non solo perché sono un ingegnere e qui faccio la guida per i turisti, ma perché con quello che guadagno mi pago a stento i mezzi per venire qui, come mi pago una casa? Io torno a casa, la sera, e mi sento uno zero. Ho 31 anni, una laurea, e devo ancora chiedere a mio padre gli spiccioli per le sigarette. Se anche tu mi guardassi, non potrei permettermi di fare lo stesso, perché non potrei offrirti neanche un caffè per fare due chiacchiere. Non ho niente, posso solo tornare qui domani e vivere un altro giorno del cazzo identico a questo. Non sono niente».\n«Ho creduto nella rivoluzione. Ma è stato tutto inutile. Dite che la Tunisia è stabile, ma è immobile. Nel resto del mondo a vent’anni sei pieno di energie, di progetti. Avviare un’impresa, iscriverti a un dottorato. Cambiare città. O anche solo un viaggio, una vacanza. L’auto nuova. Ma io? Io la vita la vedo solo attraverso voi turisti. Mentre vi spiego Annibale, Cartagine, mentre guardate i mosaici: e vi guardo, intanto, guardo le vostre camicie dal taglio perfetto, le borse di cuoio, l’iPhone, e questa pelle liscia, sì, senza rughe, tracce di terra, le dita di chi non deve guadagnarsi il pane con il sudore, vi guardo, e immagino questa vita che non potrò mai avere, quello che per voi è normale, i figli, l’ufficio, la partita di calcetto. Vi guardo e vi odio. Abbiamo sbagliato, abbiamo pensato che il nemico fossero i vari Ben Ali: e invece avevamo contro tutto il mondo, perché quando 62 miliardari possiedono la stessa ricchezza di metà della popolazione del pianeta, quando un intero paese come la Grecia fa la fame, ed è la Grecia, non è la Somalia, è l’Europa, allora non è il problema di Ben Ali e dei conti svizzeri di sua moglie: è che tutti voi dovete rinunciare a qualcosa. Se io non ho niente, è perché tu hai tutto. Ma non l’avevamo capito. Non avevamo capito che la battaglia non si poteva vincere solo in Tunisia, perché non riguardava solo la Tunisia. Che non era solo questione di cambiare un governo, di rovesciare un regime. Perché siamo poveri, secondo te? Perché siamo analfabeti? Se siamo poveri, è prima di tutto a causa dell’Unione europea. Fate i paladini del libero mercato: poi versate sussidi ai vostri agricoltori e vietate le importazioni in Africa, mentre i vostri agricoltori esportano qui a prezzi più bassi dei nostri. Il libero commercio è la vostra libertà di produrre e vendere, e la nostra di comprare e indebitarci. Invece di studiare l’islam, vai a vedere cosa fanno il Fondo monetario internazionale, le multinazionali. Invece di pensare a Raqqa, pensa a Bruxelles. Abbiamo fallito non perché abbiamo osato troppo, ma perché abbiamo osato troppo poco».\n«Io non voglio diventare come te, non voglio fare una rivoluzione per diventare uno che per conservare i suoi privilegi, per comprarsi l’iPhone nuovo ogni sei mesi, è disposto ad affamare il resto del mondo. Perché questa è la tua società, questa è la tua cultura, mica Kant e Rousseau. Tu non ne vedi la violenza perché è una violenza sofisticata, ma non per questo meno feroce. Il sangue è la violenza dei poveri. E io non ho alternative. Non ho niente da perdere. Grazie all’11 settembre, siamo tornati a esistere. Se è di questo che avete bisogno per capire, per accorgervi di noi, l’avrete».\nKareem, 57 anni, Baghdad\n«Venite quando preferite», dice gentile un assistente. «Il dottor Kareem sarà qui dalle 11». In Iraq i comandanti dell’Is ti fissano un appuntamento come i geometri del catasto. Non sono miliziani, sono funzionari.\nVivono un po’ ovunque, nelle aree sunnite, e per i vicini di casa il loro ruolo, la loro identità, non sono un segreto. Se anche uno volesse chiamare la polizia, d’altra parte, non saprebbe chi chiamare. Baghdad, in teoria, ha un sindaco ma nessuno ricorda il suo nome. Chi ha un problema chiama la milizia di fiducia. Quelle principali sono due: Asaib Ahl al Haq, specializzata in attacchi agli occidentali, e le Brigate Badr, specializzate in omicidi con il trapano.\nKareem ha 57 anni, è un militare di carriera esperto in artiglieria. Si occupa di munizioni. E la ragione per cui ha scelto l’Is, dice, è semplice: «Non voglio che i miei figli siano costretti a emigrare in Europa». Perché ormai l’intero Medio Oriente, dice, è un disastro. «L’Iraq è il quinto produttore al mondo di petrolio, ma gli abitanti di Baghdad hanno solo quattro ore di elettricità al giorno. Ed è la capitale. Non pensare al telefonino da ricaricare: pensa alle incubatrici negli ospedali. A chi ha bisogno della dialisi. Sono anni, qui, che rubate tutto, però vedete solo quello che avete voglia di vedere. E quindi ora gli eroi sono i curdi. Sono ladri come tutti gli altri, si spartiscono gli appalti tra amici, e appena avanzano di mezzo metro bruciano tutto perché gli arabi non possano tornare, e dicono che siamo stati noi: e occupano le nostre terre. Però per voi sono gli eroi di Kobane», dice. «Perché hanno il petrolio. Perché sono i vostri mercenari, combattono su ordinazione in cambio del potere. Puoi mentire ai tuoi lettori ma non a me. Io conosco la verità quanto la conosci tu. Avete rovesciato Saddam ma non Assad, e perché? Perché Saddam ha tirato gli Scud su Tel Aviv, mentre Assad, padre e figlio, facevano solo chiacchiere. Dalle alture del Golan non è mai entrato in Israele neppure un gatto randagio», dice. «Mi avete tolto tutto, ma non mi toglierete anche i figli: è il momento di rimboccarsi le maniche e ricominciare. Ricominciare dall’islam, che è l’unica cosa che ci ha dato dignità e grandezza. Non voglio che i miei figli siano costretti a vivere a testa bassa in una delle vostre periferie. Non sono un assassino. Sono un padre. Un padre come tutti».\n«Rispetto chi mi rispetta», dice. «Ma non chi è ospite e si sente padrone. Ogni società ha le sue regole. E questa è la terra dell’Islam: chi non è musulmano, rispetti le regole e sarà il benvenuto. Molti, qui, sono delle quinte colonne», dice.\nIl riferimento non è solo agli statunitensi: è soprattutto agli sciiti. Gli arabi sunniti in Iraq sono circa il 20 per cento della popolazione. Al potere negli anni di Saddam, ora si sentono emarginati dalla maggioranza sciita. Che Kareem, però, definisce in un altro modo: ingerenza iraniana. Non è solo un problema di sunniti contro sciiti, dice. «Alcuni musulmani usano l’Islam per i loro interessi. Due anni fa sono stato con mia madre alla Mecca. Era la prima volta. Ma invece di trovare preghiera e spiritualità, ho trovato una specie di parco giochi con hotel a sette stelle. Per alcuni sembrava una vacanza invece di un pellegrinaggio. Non mi interessa se erano sunniti o sciiti: sono un pericolo per l’Islam».\n«La domanda più importante devi farla a te stessa. Perché ti hanno spedito in Iraq solo ora? Solo dopo che abbiamo fondato il califfato? Perché non eri qui durante l’embargo? Pensi davvero che siamo più violenti degli altri? L’embargo ha causato cinquecentomila morti: secondo te sono meno importanti solo perché sono morti senza violenza? Tu sei solo una pedina e non lo sai. L’islam significa sottomissione. Io sono servo di Dio, ma tu sei serva dei potenti. Stiamo entrambi combattendo, solo che tu stai dal lato sbagliato della storia».\nMohammed, 26 anni, Sarajevo\n«Chiamami Mohammed. Tanto per voi siamo tutti uguali. Se sei musulmano, sei musulmano e basta. Violento e ignorante. Tutto il resto, la tua storia, la tua vita, non conta. Se sei musulmano sei sporco e basta».\nMohammed, in realtà, è l’ultimo nome che gli avrei associato: non fosse altro perché siamo a Sarajevo, è biondo, e mi aspetta al caffè Tito, che sembra un centro sociale, con birra e musica dei Blur. Ha una felpa con il cappuccio e un libro di Asimov, e indossa delle New Balance blu elettrico. Sembra appena tornato da una partita di calcetto. Invece è appena tornato dalla Siria.\nLa Bosnia ed Erzegovina ha 3,8 milioni di abitanti, per metà musulmani, e in alcune piccole comunità si applica illegalmente la sharia. Il più noto reclutatore europeo di jihadisti, Husein Bosnić, è di Sarajevo. Da qui sono arrivate le armi per gli attacchi di Parigi. Ma la vera guerra di Mohammed non è la Siria. Lui è nato nel 1990. «Ho un ricordo vago di mia madre», dice. «Fu uccisa da un cecchino quando avevo tre anni. Sono cresciuto con mia nonna, una donna minuta, che parlava da sola. Sempre vestita di nero. Mio padre era un tipografo. Poi è diventato un alcolista. Diceva che era colpa mia. Che ero viziato, che quel giorno volevo a tutti i costi della cioccolata. Che altrimenti mia madre sarebbe rimasta a casa. Appena ho potuto sono andato via. Però credo che lui sia ancora vivo», dice. Mohammed studiava. Ma poi ha avuto un po’ di problemi con la legge, un paio di risse, un furto. Ed è andato in Siria._ «Mi impasticcavo tutto il tempo. Stavo diventando come mio padre»_.\nUn terzo dei 330 bosniaci che combattono con l’Is ha precedenti penali. La guerra è finita nel 1995 con gli accordi di Dayton, che dopo centomila morti hanno creato un difficile equilibrio tra le etnie. La Bosnia ed Erzegovina è ora divisa in due entità, la Federazione croato-musulmana e la Repubblica serba. Ha cinque presidenti, di cui tre a rotazione uno ogni otto mesi, ha tre parlamenti, tre governi, 136 ministri. Centoventisette partiti.\nLa caccia ai jihadisti è affidata a ventidue diversi corpi di polizia. Il tasso di disoccupazione è al 43 per cento, e la disoccupazione giovanile è la più alta al mondo: 63 per cento. «Anche se lavori, è inutile. Non ce la fai», dice Mohammed. «Lo stipendio medio è di 450 euro. Che futuro puoi avere, qui? Non hai neppure un presente. Io volevo ritrovare un percorso, una direzione. Ma non è una cosa mistica. Alla fine sono andato in Siria per la tua stessa ragione: fermare la guerra. Vedevo tutti quei ragazzini in televisione, in mezzo al sangue, e pensavo: anche io sono stato così. Non voglio che diventino come me. Solo che tu credi alle parole, io ai fatti».\n****I bosniaci che hanno scelto l’Is sono di due tipi. I cinquantenni, o quasi, veterani delle guerre dei Balcani, usati come addestratori: e i loro figli, più o meno, ragazzi cresciuti tra le macerie della Jugoslavia. Tra eroina e povertà. E infatti per Mohammed la sharia, al fondo, significa rispetto dell’ordine. Inteso come rispetto dell’autorevolezza, però, più che dell’autorità. «Una società senza regole non può funzionare. Una società in cui ognuno è libero di decidere cosa è giusto e cosa è sbagliato, in cui ognuno è Dio di se stesso: non può funzionare, perché così, in realtà, prevalgono le regole invisibili. Le regole dei più forti», dice.\nL’infedele non è un non credente, ma più esattamente, un miscredente: ed è la cosa più pericolosa. «Perché tu pensi di non avere religione, di non credere. E invece credi nel mondo così com’è». E il mondo così com’è, dice, «per me non ha spazio».\n«Perché mai dovrei credere nella democrazia? E Hitler, allora? Non fu eletto dalla maggioranza dei tedeschi? Milosevic? Governare, governare una società come la propria vita, è questione di saggezza, di riflessione. Non di numeri».\n«E comunque questa intervista è una perdita di tempo», dice. «Tanto so perfettamente che secondo te sono uno che ha problemi. Ma chi è che ha più problemi, uno che prova a fermare una guerra o uno che continua a prendere il sole, mentre i bambini muoiono in spiaggia? Quello che ha bisogno dello psicologo, qui, non sono io».\n•\nFrancesca Borri, l gruppo Stato islamico raccontato da quattro jihadisti”, «Internazionale» 4.07.2016.\nFotografia: “The Syrian Army and Hezbollah in Action During Operations of War”, 22.11.2015."
  },
  {
    "objectID": "posts/pages/2017-12-04-nature-spirituali-fraccacreta-poesia.html",
    "href": "posts/pages/2017-12-04-nature-spirituali-fraccacreta-poesia.html",
    "title": "Le nature spirituali di Enrico Fraccacreta",
    "section": "",
    "text": "Enrico Fraccacreta è nato nel 1955 a san Severo (Foggia) da padre pugliese e madre emiliana. Compie i suoi studi universitari a Firenze e Bologna, dove partecipa al movimento del Settantasette. Laureato in Agraria, è appassionato di botanica. La natura, per quanto oppressa dall’uomo, lascia nella sua poesia testimonianze ricche di magie notturne e diurne; tra luci diafane, danze di foglie, canti d’uccelli, balbettii di bacche, la poetica di Fraccacreta matura confrontandosi con la lezione del tempo e i mutamenti del paesaggio.\nTra le sue pubblicazioni, i libri di poesia I nostri pomeriggi (1995 - Premio Montale 1995)_ , _Tempo medio (1996), Camera di guardia_ (2006), Mademoiselle (2012), nonché la biografia narrativa Il giovane Pazienza (2001), che ricorda l’amicizia con il celebre fumettista. Rispetto a Tempo ordinario (2015), _Davide Rondoni nella postfazione ha scritto: «Questo libro è un taccuino di viaggio e di caccia. Mentre il tempo, i treni, le ideologie, le stagioni passano, il poeta cercatore si muove tra visioni e gemme di alberi, tra abissi e indizi. […] La sua opera, il suo fervido e sapiente poiein, dona un mondo – e una precisa geografia che diventano emblema e occasione di riconoscimento per tutti.»_\nAl Premio Frascati 2017, vinto da Rondoni con La natura del bastardo (2016), Fraccacreta è arrivato terzo. I titoli sono concreti ed esistenziali, fatti di parole che sembra quasi di poter toccare: oltre questa prima traccia, si può procedere al di là di analisi critica e dati biografici, attraverso un ammirato camminare tra i versi._\nL’uomo contemporaneo, in mancanza di vasti universi sconosciuti da esplorare, sembra avere ancora a propria disposizione il mondo inesplorato degli affetti, laddove questo riesca a tenersi lontano da stereotipi volgari. Così, una cultura altra comincia a presupporre nuove carte di navigazione e più precisi strumenti d’avvistamento per circoscrivere/comprendere coloro con i quali è stato dato in sorte di compiere questo viaggio.\nProprio il poeta può pronunciarsi in proposito, sapendo quanto ogni parola costi in termini d’impegno e di significato. Lo ricordano le poesie per gli affetti del grande Angelo Maria Ripellino: «Guai a chi sta sulla terra sprovvisto di santi,/ guai a chi resta solo come un re disperato/ fra neri ceffi di lupi digrignanti/»; lo ricorda poi Alda Merini, che forse sull’argomento, oltrepassando anche la mistica del sentimento, ha scritto i versi più veri e dolorosi, confermando come tali attributi spesso non riescano a disgiungersi dal fondo d’una lirica riuscita.\nÈ proprio ai poeti veleggiare con lucidità tra i rapporti familiari, descrivendo in poche righe una saga lunga più d’un secolo. A distanza, si recupera dolcezza e giusto rapporto con le storie, le parole sgorgano copiose quando la dedica è sincera, e il resto è il cuore a suggerirlo. La metafora della navigazione fa di questo ‘insieme in un interno’ un piccolo universo nel quale non è difficile ritrovare qualche proprio sentire, e così avvertire il continuo fluire della vita.\nSenza tratteggiare una finitudine borghese, le parole trovano la forza di descrivere semplicemente gli oggetti restituendoli ad una fantasia senza confine, incapace di restare a lungo inerte dietro porte ben chiuse: «i vasi allagati del ballatoio,/ danzano sulle ragnatele/ per galleggiare». _Da Tu stai inquadrato (_Camera di guardia):\nTu stai inquadrato\nnell’ultimo giro di periscopio\nnonno.\nHo creduto a grandi visioni\nalzando lo strumento\nnel fuoco della vista.\nLa pulizia del vetro ogni mattino,\nl’ansiosa visuale di tutti i gradi\ngli angoli e gli scalini\nsulla distesa d’acqua nella cantina.\nPromontori del primo piano\narcipelaghi di parenti vicini\nchissà quanto lontani,\npenisole inabitate di figli\ngolfi di genitori agitati\npiccole tempeste tra le pareti\ne velo d’acqua che sale,\nnaufragi alle isole dei capelli\nche lei ha saputo lanciare,\nsbarchi vissuti dietro le tende\nche lei ha saputo scostare.\nLe aspidistrie del portone\nhanno perso il loro smalto,\nal piano di sotto tua nipote\nparla una lingua muta.\nLa progenie ha il capo chino\ndei gerani al primo inverno.\nPilota nonno\nnonno ufficiale del sommergibile,\ncosi lontano da quegli anni,\nora t’avvicini ad incrociare\ni vasi allagati del ballatoio,\ndanzano sulle ragnatele\nper galleggiare.\nSe di questi tempi il lavoro del poeta non ci viene esattamente incontro in libreria, rari i titoli sui tavoli più in vista, anche (soprattutto?) nelle grandi realtà; se occorre cercare remoti scaffali per le consultazioni di testi poetici forse anche in biblioteca; se il poeta non lo si incontra certo per strada anche se non disdegna festival e letture pubbliche - se tutto questo è reale, si può però ancora rintracciare il poeta nei suggerimenti di amici lettori, oppure nel filo sottilissimo che unisce la poetica contemporanea guidando le letture da un testo all’altro, quasi senza soluzione di continuità.\nUn filo che tenta di cucire un presente slabbrato e crudele il cui sfondo è un ambiente naturale, fatto di specie viventi, clima e contesto, che a causa del pesante intervento umano non si presenta più come consolatorio. Queste sembrano le coordinate del* Tempo ordinario*, e così Enrico Fraccacreta scrive in Alle ore diciotto:\nSempre, anche se c’è confusione\nsenza il bisogno d’interrare i bulbi nuovi\nperché qui da noi un papavero bastardo\nè il sangue buttato dalla terra ferita,\nche ancora si rinnova.\nIl poeta ingaggia un papavero combattente: un fiore che non è più simbolo luminoso e forte, che non è un montaliano girasole capace d’una pazzia sana e vitale: piuttosto, questo papavero rappresenta un vero sopravvissuto pronto per un’arca futura, oppure è ‘partigiano’ straziato d’una terra che non smette di perdere. Immagini forti, eppure narrate con calma. E prosegue:\nAlle ore diciotto qui il vento finisce\ndi gonfiare le vele sempre più confuse del giorno,\nma dev’essere il tempo giusto per uscire fuori\ne sorprendere le prime bacche, delicatamente,\ncome se cercassimo l’amore degli altri.\nLa natura non può smettere di ‘suggerire’ a chi non riesce ad ignorarla: ci parla di continuo se siamo anche noi natura e solo ascoltandola potremo recuperare una parte del rapporto, perso, con noi stessi… In Vedi come muta la scena:\nnon trasalire se passeranno piccole luci\nnell’imbrunire, saranno lucciole,\nè sempre così dalle nostre parti\nin questa stagione volano un po’ e poi si spengono\ncome le povere idee che ci sono restate.\nNessun rumore, ce ne accorgeremo solo dalle impronte\nfresche sulle prime foglie cadute che loro, piano\nsi stanno radunando attorno a noi\ne solo dentro noi sentiremo le loro voci.\nSe poi noterai qualche goccia di rugiada sulle foglie\nallora forse verrà anche Andrea\ne tu cerca di tenere a bada la commozione\nquando chiederà perché l’abbiamo lasciato solo.\nL’inversione del rapporto antropocentrico con l’ambiente circostante diventa sorprendente in È facile sapere dove sei, dove è l’apparire di forme botaniche certe a tratteggiare una figura umana contro lo sfondo, e non piuttosto il contrario. Le meraviglie osservabili d’un pianeta silente riescono ancora nei miracoli dove all’uomo non potrai chiedere la parola (come già indicava Montale), perché l’eccessivo uso l’ha privata di senso, così come quotidianamente accade nel gracchiare incessante d’ogni forma parlata, e qualche volta anche inutilmente scritta, in assenza di attenzione e necessità:\nMa se confondi la stagione non ti trovo\nquando il mandorlo sbozza le sue gemme\ne la cima resta nel ghiacciolo\nancora non fiorisce non esplode\nl’erba che non cresce non reca la tua impronta\nnon spezzi neanche un ramo mentre passi\ntra la nebbia che resiste aspetto d’ascoltarti\nnello schiocco del primo fiore nuovo\ncosì ritorno indietro e ti ritrovo.\nIn È facile sapere dove sei (da Mademoiselle),_ _oltre la _natura naturans, _torna la natura voluta dagli umani, ancora capaci di ‘documentarla’ in forme banali, quale semplice fondale. Qui il riferimento è affettuoso: è in ballo il sentimento che lo unisce a colei che, oltre alla terra, è compagna di vita, e quindi moglie:\nLo scatto delle palpebre d’estate\nè la foto sovraesposta che sviluppo\nnella camera buia della memoria\nchissà perché sorridi non sapendo\ndel mio imbarazzo fotografico ogni momento\ntu credi ancora alle istantanee\ncon la sabbia allucinata e il mare sullo sfondo\no in posa con le vette di contorno\nEd è lei che ogni volta torna nel legame con le attività quotidiane:\nnon sai d’essere ripresa anche in cucina\nal fuoco dei fornelli o con la lavatrice\nla foto virtuale senza cornice\nl’immagine sgranata dell’ingrandimento\nche deborda dalle scale ogni gesto\ne incolla dal mattino il manifesto\nsulla strada del lavoro quotidiano\nil calendario con il numero del giorno\nlo spazio bianco del nostro anniversario.\nFraccacreta ha dedicato alcune poesie all’amico d’infanzia Andrea Pazienza e sui suoi anni giovani ha scritto anche un piccolo grande libro. Difficile ignorare tale legame: in parte perché il disegnatore di culto è ancora amatissimo da intere generazioni di appassionati del fumetto, e inoltre perché tra questi versi resta difficile lasciar andare il ragazzo mai diventato uomo che vi si aggira, capace di sopportare le banalità del vivere tenendole appese alla sigaretta affilata tra le labbra sottili, che Fraccacreta ha conosciuto prima che Pazienza fabbricasse il ‘cattivo’ alter-ego Zanardi.\nRintracciamo di nuovo la nostalgia dell’autore capace di vestire ciascuna delle nostre: dell’artista non si rintraccia nessuna fattezza, non c’è, non può esserci, chi è rimasto ne scontorna, a suo modo, l’assenza. Da Divisioni (Geografia della memoria: poesie per Andrea Pazienza):\nIl rimorso delle nuvole in alto\nha oscurato tutte le volte\nil buio del tempo ordinario\nil freddo passaggio di coscienza\ndi una luce remota nella camera\nche una sera lontana sulla riva\npunteggiava di lumini l’altra sponda\ne tu eri un ragazzo che chiedeva\nse un sogno può rubare l’altra parte.\nUna sponda è ancora un desiderio, per alcuni quello dell’ultimo passaggio, per altri quello d’un’altra vita. E dove c’è desiderio d’altrove c’è poesia, e il tempo ordinario riprende a dilatarsi. E proseguendo in questo viaggio:\nAdesso che ognuno a proprio modo aspetta\ne un’istantanea o la semplice scritta\nt’avrebbe troppo imprigionato\nquel cespuglio lì sulla destra innamorato\nè tuo padre, lo vedi dal periscopio della croce\nsopra la coperta di trifoglio\nlo stampo di un lieto ciclamino\natterra tutti i giorni con le gazze\nper schiodarti alla terra o per guarire in alto\ntra i riverberi e le penne bianche e nere\nfermo sotto l’angolo del vetro\ndove i morti si specchiano voltati\ntrasmette da una casa esterrefatta\nscrepolata dalla tua mancanza\nla carta da parati che si stacca\nsul filo delle viole sorridenti\nattende le avanguardie del mattino\nquei cani smagliati nelle fosse\ndal manto pezzato di vaghezza\nper darti le ultime notizie:\nhanno scrollato tutti i ricordi\ni destrieri delle solite omissioni\ncalando a pelo di boscaglia\ndalla scala della nostra appartenenza\nhanno chiamato da tutti i rimpianti\ni compagni della tua assenza\nhanno aspettato tutte le piazze\nbagliori di strade interrotte\nè piovuto tutta la notte\nil rimorso delle nuvole in alto\nha oscurato tutte le volte\nil buio del tempo ordinario\nil freddo passaggio di coscienza\ndi una luce remota nella camera\nche una sera lontana sulla riva\npunteggiava di lumini l’altra sponda\ne tu eri un ragazzo che chiedeva\n“se un sogno può rubare l’altra parte”\nora un concerto di preghiera\nspinge la vela che riparte\ninnalza una scaglia di pianoro\ncattura il primo raggio e lo nasconde\ntutte le volte creduto l’orizzonte\n•\nFotografia: Serena Grizi, “Angel-o” – Villa Barbarigo, Andemani, Valsanzibio (PD), novembre 2017."
  },
  {
    "objectID": "posts/pages/2013-02-14-declinazioni-dellautore.html",
    "href": "posts/pages/2013-02-14-declinazioni-dellautore.html",
    "title": "Declinazioni dell’autore",
    "section": "",
    "text": "Responsabilità della scrittura. Pound e la produzione della letteratura. L’autore di fronte a Foucault, Derrida, Barthes, Dubois. Agamben e il gesto. Fare il libro. Ideazione e redazione. Labor limae, elocutio, pronunciatio, editing. Calvino: dalla parte di chi legge. Svevo, Montale e il ruolo dell’editore. Il problema della censura. Schopenauer e la precisione. Ferroni e la ricerca dell’essenziale. Perniola e l’orizzonte mondiale. Dubini e le moltiplicazioni del testo. La condivisione del sapere e l’invenzione dello scaldabagno.\nUn autore è chi assume responsabilità verso la scrittura e risponde personalmente di un’opera, pur sciogliendola dal legame con sé. Può essere in grado si esercitare di una serie di influenze, rispetto alle quali risponde soltanto parzialmente. Anche a prescindere da riconoscimenti pubblici, compie un gesto che non si esaurisce nella sfera privata. Tale gesto, pur prendendo a paradigma la scrittura verbale, comprende anche quelle musicali e visuali, così come ogni tipo d’inscrizione, le cui specificità riguardano riflessioni di carattere tecnico-realizzativo.\nEzra Pound in ABC del leggere, prezioso anche in una società alla quale già ai tempi «la cura e la riverenza per il libro non si confà più», segnala alcune precise categorie di persone hanno prodotto quanto è chiamato letteratura:\n\nGli inventori: coloro che hanno scoperto un nuovo procedimento.\nI classici: quelli che hanno combinato alcuni di questi procedimenti per farne impiego sagace.\nI volgarizzatori: venuti dopo gli altri due e non altrettanto ben riusciti.\nScrittori notevoli, senza qualità eminenti: sufficientemente fortunati nel nascere in un momento di «fioritura» letteraria.\nScrittori di belle lettere: uomini che non inventarono nulla, pur accanendosi in uno specifico genere.\nGli iniziatori di mode: rispetto a costoro, il poeta non fornisce nessuna indicazione.\n\nAver nozione delle prime due categorie è quanto permette ad un lettore di «inoltrarsi in una foresta riuscendo a conoscere il bosco e non soltanto i singoli alberi»; chi le ignora, sarà incapace di fare una selezione tra le opere e così comprendere il valore di un testo, tanto se questo «rompe con le convenzioni», quanto se appartiene a quelle di qualche secolo precedente.\nUn  lettore inesperto non potrà mai comprendere perché provoca fastidio al conoscitore quando tira fuori un «sorprendente» e stereotipato giudizio sulla propria «schiappa» (parola di Pound) preferita. Quanto tale evenienza debba essere tollerata in società è noto a chiunque frequenti i libri e le persone, ed è tuttavia più sopportabile rispetto all’odiosa circostanza di incontrare chi avendo appena leggiucchiato di qualcuno non solo pretende di spiegartelo, ma anche di correggerti, anche laddove dimostri di conoscerlo a fondo.\nA coloro che sono privi di ricerche e analisi approfondite e sanno essere esenti da presunzione, il poeta lascia l’ironica raccomandazione di non accogliere le opinioni degli uomini che non hanno mai prodotto opere notevoli o di quelli che non hanno mai «corso il rischio» di pubblicare il proprio lavoro, seppur svolto seriamente. Tale categorie comprende anche la sottospecie di coloro che si astengono dal pubblicare, attualmente piuttosto a rischio, tanto per un diffuso protagonismo, convinto della propria indispensabilità proprio laddove è più stereotipato, tanto perché i tra gli usi aberranti della tecnologia c’è quello di aver permesso a perfetti analfabeti di infestare il mondo di parole. Cresce la diffusione degli strumenti di comunicazione, ma la dignità di pubblicazione sembra diventare un concetto obsoleto. Diventa così incerto se l’autore sia definitivamente sparito o se  ormai tutti siano ormai tali.\n•\nIl pensiero contemporaneo ha cercato in diversi modi di comprendere cosa definisca un autore. Foucault indica come «funzione-autore» un complesso di fenomeni indifferenti alla realtà storica di un’individualità empirica, connessi alla trasmissione culturale in modo che le opere non siano assoggettate a chi le compie. Derrida focalizza nella «scrittura» quale manifestazione del pensiero capace di lasciare «traccia», dove si esprime un’essenziale esperienza di coinvolgimento con il mondo, e che comprendo anche alcune forme orali. Barthes definisce il linguaggio letterario nella sua chiusura nei confronti del linguaggio parlato e nel suo riferirsi ad un «ordine ritualizzato di segni». Per Dubois tanto lo «scrivente» che opera in funzione extraletteraria, quanto lo «scrittore» interessato all’elaborazione stilistica, diventano autori laddove stabiliscono rapporti con contesti che definiscono se stessi con modalità di tipo «istituzionale».\nTali istanze possono essere fatte confluire nel gesto dell’autore. Con questo nome, Agamben affermata la necessità insormontabile di quella stessa identità che perde rilevanza nell’aprirsi dello spazio della scrittura, dove autore e lettore si mettono continuamente in gioco per restarvi inespressi all’infinito. Tale gesto definisce l’etica della scrittura contemporanea, permettendo l’irriducibile presenza del soggetto che proprio nella scrittura sparisce di continuo, aprendo al vuoto che rende possibile la lettura. Ogni autore celebra l’incontro impossibile con un linguaggio da lui prodotto eppure mai del tutto addomesticabile.\n•\nPer un lettore un libro è tale anche perché disponibile sul circuito librario e sul mercato: tuttavia, il tempo speso per comporlo o per assimilarlo conoscono altri criteri di misura rispetto all’atto di acquistarlo e al prezzo corrispostogli. Vanno comprese queste diverse realtà, il differenziale che le distanzia, i rapporti che le tengono insieme.\nSe la letteratura è un prodotto storico, fare un libro è un lavoro che richiede il concorso di ruoli differenti. Tuttavia, questo non assolve un autore dal compito di realizzare un’opera: è lui il professionista, anche laddove le sue capacità possano richiedere puntelli. Al riguardo, ideazione e redazione costituiscono aspetti diversi; Leopardi e Nietzsche sono in differenti modi tra coloro che sanno brillare in entrambi. Ci sono così diversi modi per prendersi cura della parola.\nIl labor limae del quale Petrarca era attento cultore e l’elocutio della retorica antica si precisano nell’editing; da sempre è opportuno sottoporre un testo ad un esame impersonale, nella forma più elementare attraverso la lettura ad alta voce, come tipico nel medioevo che legava la scrittura alla pronuntiatio. Tali accorgimenti consentono di comprendere le soluzioni effettive di cui un testo può essere suscettibile, che si precisano pure nello scartare quelle non appropriate ad uno specifico contesto discorsivo.\nLa scrittura è sempre plurale. Non tutti i narratori sanno sviluppare dialoghi e descrivere situazioni con pari abilità. Il verso libero ha un ritmo interno anche più sofisticato di quello organizzato secondo la metrica tradizionale. Mettere due parole in croce non è scrivere, essere un autore è un’altra cosa ancora. Pur se gli scrittori ignoranti vanno di moda, la scrittura ridotta a sfogo interessa poco anche chi ci perde il proprio tempo. Aspetti tecnici imprescindibili riguardano lo stesso afferrare una penna o digitare su una tastiera, e ci sono anche altre esigenze di cui tenere conto.\nCalvino consigliava di mettersi dalla parte di chi legge, pensando ne sappia sempre di più di te che scrivi, giocare al rialzo e «sapersi leggere», con distacco e partecipazione. Pur considerando che nelle attuali condizioni non è più possibile associare lavoro di scrittura con quello editoriale secondo i modello più blasonati, considerare forme di autoediting è inevitabile laddove, in rete come altrove, si è editori di se stessi in molti modi.\nIl carteggio Svevo – Montale, dove il primo ricorda che ci si può occupare di letteratura anche lavorando nell’industria olearia o in quella del pellame, segnala che la relazione scrittore-editore è problematica da tempo. Tuttavia, scrittura ed editoria costituiscono fasi imprescindibili di un lavoro culturale complessivo: la prima rappresenta l’elaborazione stilistica di un pensiero, la seconda indica l’assunzione di responsabilità nel renderlo pubblico. Un autore è inevitabilmente coinvolto dalle esigenze concrete di una pubblicazione e dai servizi specifici dell’attività editoriale quali inserimento in una collana, promozione e distribuzione.\nQuesti rapporti sono ulteriormente complicati da diversi fattori. Infatti, se una casa editrice è ormai condizionata dalla propria collocazione di mercato più di quanto lo sia da questioni di carattere intellettuale, l’imporsi della tecnologia digitale ha rivoluzionato definitivamente gli assetti in maniera profonda e decisiva. Se leggere, scrivere e pubblicare fanno ormai parte di un’esperienza diffusa, la scrittura sembra destituita d’autorevolezza negli stessi ambiti in cui tradizionalmente è esercitata. Infatti, se ormai tutti scrivono, per quanto spesso in maniera approssimativa, ed è ormai possibile pubblicare con un semplice click, spesso si affrontano questioni che richiedono studi severi come fossero semplice passatempo, e sembra sempre più difficile leggere con la dovuta concentrazione .\nLa situazione è caratterizzata da forti ambiguità. Nonostante la crescente differenziazione dei prodotti editoriali, il mercato librario mantiene difficoltà di fare cassa. Prevale il doping editoriale che impone best-seller spesso di dubbio valore, eppure non mancano mai documenti ed elaborati apprezzabili. Le reti telematiche determinano una disponibilità sterminata di materiali, spesso eccellenti e preziosi, ma troppe volte prevale l’autopubblicazione selvaggia priva di ogni minima decenza.\n•\nI pochi scrittori che hanno piena visibilità si contendono un numero di lettori limitato e quasi in overdose, l’autorevolezza o non è riconosciuta quale criterio di garanzia oppure si degrada a divismo e feticismo. Anche rincorrere l’impegno sociale e denunce di tipo politico si riduce a luogo comune laddove le ragioni restano legate a retoriche diffuse, senza essere tematizzate adeguatamente nello stile. Parallelamente, si affermano nuove forme di censura.\nLa censura è il divieto di affrontare argomenti e trarre conclusioni non conformi ai canoni dominanti. Agisce preventivamente, spesso con meccanismi inconsci, ma la sua influenza non deve nemmeno essere assolutizzata, laddove può essere dribblata senza troppa difficoltà dagli autori capaci, e anzi secondo J. Rodolfo Wilcock le «potatura» che comporta, per gli scrittori provvisti di idee, non rappresentano affatto un problema.\nLa censura può essere particolarmente vincolante dove, come in Italia, non esiste per effetto di una disposizione giuridica vigente dai tempi del fascismo un’opera senza autore. La sua influenza si pone su un altro ordine rispetto a criteri quali competenza, selezione e rigore, capaci di favorire chiunque abbia un concetto minimo della decenza culturale, temuti soltanto dagli scriventi sprovveduti in vena di autoincensamenti, oppure da chi crede che scrivere sia l’equivalente in segni grafici di aprire bocca e dargli fiato.\nLa situazione attuale può portare il lettore a smarrire la cognizione dei diversi livelli di scrittura possibili, rendendolo così complice del proprio stesso raggiro. Inoltre, un autore sembra inevitabilmente costretto a commisurarsi con forme di barbarie che ne costringono il lavoro a confondersi con l’immenso archivio dell’inutile. Può così tornare utile una distinzione operata da Schopenhauer tra lo scrivere tanto per scrivere, con pensieri intesi a metà, e lo scrivere intento a comunicare degnamente idee ed esperienze, con il massimo di precisione possibile. Questo riguarda anche ogni denuncia che legittimamente siamo in grado di fare: l’opposto di censura non è calunnia.\nNel confronto con il caos comunicativo, se davvero la scrittura è spazio dell’alterità, occorre permettergli la dovuta consistenza, anche nel più piccolo gesto. Suggerisce Ferroni di evitare di chiudersi in soddisfazioni narcisistiche: piuttosto, rilanciare la sfida di una condivisione di responsabilità. Tali responsabilità, come indica Perniola, possono trovare diverse forme: se le condizioni materiali portano spesso gli editori a relegarsi in contesti locali, uno scrittore è condotto dalla rete ad allargare la propria portata ad un orizzonte mondiale. In questo modo, può acquisire una rinnovata forza contrattuale e un maggiore peso specifico. Chiaramente, occorre misurare adeguatamente le forze.\nI cambiamenti introdotti dal digitale hanno una portata superiore rispetto a quelli introdotti dall’invenzione della stampa a caratteri mobili di Gutenberg che portò alla nascita del libro moderno e di quello che McLuhan chiama l’«uomo tipografico». La scrittura si declina così in modi che portano oltre la pagina tradizionale, andando incontro a nuove esigenze di elaborazione e fruizione. Segnala Paola Dubini che se «i libri sono oggetti che generano storie […] la presenza di supporti alternativi alla carta consente un ampliamento delle configurazioni possibili del testo.» I confini dell’editoria si dilatano soddisfacendo differenti bisogni di elaborazione e fruizione, l’economia del libri è sottoposta ad un generale ripensamento ma non nega affatto il valore del libro.\nSiamo all’inizio di una storia nuova, ed è necessario prendere atto dei cambiamenti e procedere, senza cadere nella nostalgia del decrepito o nell’esaltazione dell’inconsistente. Le condizioni di diffusione culturale che ci hanno preceduto sono ormai obsolete e ogni richiamo all’ordine che ignori portata e influenza dei nuovi paradigmi è tempo perso e rischia di restare del tutto incompreso; tuttavia, credere che l’uso del web comporti automaticamente la condivisione del sapere è un po’ come scambiare l’invenzione dello scaldabagno con la scoperta dell’acqua calda. Piuttosto, ognuno è tenuto a distinguere tra la disponibilità alla scrittura e il suo abuso.\n•\nRIFERIMENTI\nGiorgio Agamben, L’autore come gesto, in Profanazioni, Nottetempo, Roma 2005. Roland Barthes, Il grado zero della scrittura, (1953-1972), Einaudi, Torino 1982. Italo Calvino, Lezioni americane (1988), Mondadori, Milano 2002. Jacques Derrida, Posizioni (1972), Ombre Corte, Verona 1999. Jacques Dubois, La letteratura come istituzione (1978), 4venti, Urbino 1980. Paola Dubini, Voltare pagina? Le trasformazioni del libro e dell’editoria, Pearson, Milano-Torino 2013. Giulio Ferroni, Scritture a perdere, Laterza, Roma-Bari, 2010, p. 110. Michel Foucault, Che cos’è un autore? in Scritti letterar_i (1962-1969) Feltrinelli, Milano 2010. Mario Perniola, _Ciò che uno scrittore di saggi può insegnare ad un editore indipendente_, «Il Manifesto» 5.12.2008, Supplemento.   Ezra Pound, ABC del leggere (_1934-1951), Garzanti, Milano 1974. Marshall McLuhan, _La galassia Gutenberg_ (1962), Gruppo Editoriale L’Espresso, Roma 2006. Oliviero Ponte di Pino, I mestieri del libro, TEA, Milano 20093. J. Rodolfo Wilcok, Aspettando la censura, in Il reato di scrivere, Adelphi, Milano 2009. Arthur Schopenahuer, Sul mestiere dello scrittore e dello stile (1851), Adelphi, Milano 1993. Italo Svevo – Eugenio Montale,_ Carteggio_ – con gli scritti di Montale su Svevo. A cura di Giorgio Zampa, Mondadori, Milano 1976.\n•\nFotografia: Claudio Comandini, “Autore” - Firenze, maggio 2008."
  },
  {
    "objectID": "posts/pages/2016-09-11-11-settembre-vuoto-cielo.html",
    "href": "posts/pages/2016-09-11-11-settembre-vuoto-cielo.html",
    "title": "",
    "section": "",
    "text": "11 settembre: immagini di un giorno. Delillo: le rovine del futuro e la scrittura del presente. Gonzales: lo schermo nero e la luce di Dio. Spiegelman: l’ombra di quello che non c’è più. Eisner: la realtà e i fumetti. Human Target: la strana storia dell’uomo che finse di morire. La reazione del presidente e la fiaba della capretta.\nL’11 settembre è fatto anche di storie e impegni di routine, di ritagli di giornale e cose che non quadrano; quindici anni dopo, sembra ormai tornato ad essere un giorno come un altro: anche perché tutto quello che quel giorno cadde, continua ancora a cadere. Su questo giorno, uno dei primi scrittori a prendere la parola è Don Delillo, con In the ruins of the future, che_ esce a dicembre, più di due mesi dopo dopo la tragedia di New York. Oltre a non preoccuparsi di non gettarsi sulla tragedia ancora calda, non si limita a descrivere: cerca piuttosto di _rispondere a quanto accaduto [1]. E il suo rammarico è che in un mondo nel quale la finanza ha scolpito le coscienze e le multinazionali hanno avuto più autorevolezza dei governi, in un mondo dove mercati e investimenti sono privi di limiti e controlli, le cose sono cambiate soltanto quando abbiamo lasciato che a raccontarci compiutamente il mondo fossero dei terroristi, con l’assenza di logica propria dell’apocalisse.\nDe Lillo sa che le Torri Gemelle rappresentavano la possibilità di raggiungere ogni limite, teorico e tecnologico: tuttavia, è cosciente che poche persone hanno cambiato tale orizzonte, facendoci cadere indietro nel tempo e nello spazio. Nessuno ha saputo stare al passo con il loro crollo, nemmeno con l’immaginazione. E mentre sembra ancora troppo presto per capire cosa è accaduto, il poco tempo che abbiamo diventa sempre più scarso, compresso e distorto. Eppure, laddove è impossibile separare il linguaggio da un mondo che lo provoca, occorre iniziare proprio dalle torri, cercando disperatamente di immaginare il momento di terrore primordiale che le coinvolge, precedendo la politica, la storia e la religione, .\nDisertando ogni paragone, l’evento afferma la sua irriducibile singolarità. «C’è qualcosa di vuoto nel cielo. Lo scrittore cerca di dare memoria, tenerezza e senso a tutto quel vuoto urlante.» E mentre la democrazia è violentata dalle ingiustizie, mentre il futuro va incontro alla sua fine, Delillo si unisce alla preghiera di una donna musulmana. [2]\nDon Delillo ripercorre le sue motivazioni lucide e non-apocalitttiche di scrittore visionario e non visivo, che presuppone le immagini dipingendo con il bianco e nero delle parole un mondo che è finzione, trasformato da quell’altra finzione che è la scrittura. [3] Il vuoto lasciato dalle Torri è gemello di quel vuoto di idee che in una realtà frammentata già da tempo ci accompagna: «Non dobbiamo aggrapparci artificialmente alla vita, e neanche alla morte. Non si fa altro che procedere verso le porte scorrevoli. Onde e radiazioni. Guarda come è tutto ben illuminato. Questo posto è sigillato, conchiuso in sé. È senza tempo. […] Qui non moriamo, facciamo acquisti. Ma la differenza è meno marcata di quanto si creda.» [4]\nLaddove tra morire e spendere la differenza risulta ormai minima, non stupisce riscontrare che l’incapacità dell’amministrazione di proteggere il paese è stata proporzionale a quella di indagine dimostrata da popolazione e intellighenzia. Lo evidenzia Susan Faludi: mentre nessuna leadership morale è stata in grado di emergere, l’America si impegnava in una fuga collettiva nelle grandezze cinematografiche e nel passato, con l’imperversare di western anni ’50 e smielata retorica hollywodiana.\nLa reazione al trauma è stata così quella di avvolgersi in una «crisalide di celluloide». Coerentemente, realizzando un circuito chiuso della rappresentazione, Bush si è rivolto a Hollywood per riuscire a “comunicare”, e quindi a vendere, la nuova guerra la terrorismo; a metà dicembre del 2001, l’industria dell’intrattenimento riversa la sua risposta su più di diecimila schermi cinematografici. [5] Ma comunque in tutto il mondo era in corso il revival dei sogni di gloria.\nProprio per questo, l’omaggio più sincero e commovente è in 11’09’’01 del regista messicano Alexadro Gonzales, che riesce a far urlare uno schermo ancora più di quanto fece Guy Debord. Uno scorrere continuo di fotogrammi neri sono interrotti per brevi momenti da immagini, che, come lampi, mostrano corpi in caduta verticale sul profilo delle torri, destinati ad una morte asimmetrica e trasversale rispetto a quella scelta dai kamikaze. Ascoltiamo il tonfo del loro urto con il terreno, inframezzato alle voci dei commentatori televisivi mondiali, e ad una composizione, di Gustavo Santaolalla. Una musica concreta procede quasi tutto il tempo, confluendo quindi nel silenzio; mentre apriamo appena gli occhi sulle torri che esplodono, si chiude su un lento requiem eseguito dagli archi. Infine, una frase in arabo recita: «Possa la luce di Dio guidarci, oppure renderci ciechi.» [6]\nLa forma di regressione mostrata da Art Spiegelman in una delle tavole di The Shadows of No Tower (malamente tradotta come L’ombra delle torri), ripercorre la storia del fumetto come se fossero le età dell’uomo; più avanti, l’autore confessa che la vergogna di leggere fumetti gli è passata quando ha capito che avevano annunciato «la morte dell’infanzia»; più avanti, constata come «se una volta erano considerati la morte della cultura, oggi sono gli unici libri stampati che hanno ancora successo.» In un’altra tavola, l’autore è a letto con una fila di persone che dormono beati, mente lui, scosso per gli eventi dell’11 settembre, desideroso che il mondo finisca perché il suo «piccolo mondo» è finito, terrorizzato perché forse «il mondo ha smesso di finire», grida, svegliando i suoi compari: «Il cielo sta cadendo!!!» [7] L’allegoria fumettistica che aveva caratterizzato la sua celebre opera Maus, racconto delle deportazioni naziste, è qui spinta all’estremo, e il fumetto è utilizzato per descrivere una realtà allegorica a sua volta.\nPer Will Eisner invece non c’è nessuna fine e nessuna allegoria: ci sono soltanto una data e realtà, nominata con l’abusata parola “REALITY”, in maiuscolo. Un televisore mostra un paesaggio devastato, mentre una nube coinvolge un salotto ricoprendo completamente una persona seduta su una poltrona, tutta l’immagine è in bianco e nero, tranne del sangue che rosso sgorga da uno squarci sullo schermo e cola sul pavimento. [8] L’impatto è netto, e indica al fumetto l’opportunità di elaborare l’evento all’interno delle sue coordinate stilistiche, senza nessun didascalismo.\nWill Eisner ha raccontato New York tanto con le crude storie del Bronx, che attraverso le avventure del surreale giustiziere Spirit. Ha anche lavorato per il Pentagono, e non è diffilcile immaginarlo nel consiglio dei trenta uomini che in ogni generazione sono giusti come Abramo. [9] Ha scritto anche opere teoriche sul fumetto, questa arte singolare e ibrida che seppur legata all’immagine può esaltare la scrittura, permettendo di osservare una sequenza di eventi lasciandoci tanto la facoltà di concentrarci su ognuno di questi, quanto di scorrerli a nostro piacimento in ogni direzione. Il fumetto ci porta l’esempio di una cultura popolare che nei suoi casi migliori è davvero raffinata e indispensabile, carica di pathos e mai priva di umorismo. A chi li legge, può fornire l’opportunità di ricredersi che si tratti di cose da sottosviluppati, oppure che negli USA siano davvero tutti stupidi.\nSecondo le stime ufficiali, esclusi i dirottattori, gli attentati fecero complessivamente 2977 vittime, [10] ma non c’è concordanza tra le diverse stime. Potrebbe così anche esistere qualcuno che ha fatto finta di morire. Una vicenda di questo tipo, piuttosto indicativa di un mondo dove realtà e finzione si scambiano di posto così bene da non riuscire più a distinguersi tra di loro, è raccontata dallo scrittore Peter Milligan e dall’illustratore Javier Pulido nel fumetto Human Target, scritto proprio con l’intento di «andare oltre la solita immagine dell’America contemporanea […] e mostrare narrativamente il cambiamento del nostro mondo»; l’argomento è scelto, mentre stanno conversando a tavola, da Milligan e dall’editor Karen Berger, responsabile per la linea Vertigo della DC Comics della narrativa disegnata più rappresentativa degli anni che girando attorno New York corrono tra un millennio e l’altro.\nIl protagonista è James Chance/Human Target, un personaggio degli anni settanta completamente destrutturato, una specie di trasformista mercenario che diventa esattamente le persone da lui interpretate e «vive l’esistenza di chi non è mai se stesso.» [11] La vicenda che lo rende partecipe di questa morte fittizia nasce quasi per caso, quando Chance incontra un contabile coinvolto in numerosi falsi in bilancio, il quale ha inscenato la sua morte nell’attentato alle Torri Gemelle per sfuggire a condanne e grattacapi, continuando come un ombra la sua vita di espedienti, truffe e finzioni. Costui tenta di uccidere il suo vecchio capo, un pezzo grosso della finanza: eppure, sul più bello, si astiene, facendosi incantare da un’offerta in denaro, che si rivela poi una trappola.\nNel mirino dei sicari entra quindi sua moglie, presa in ostaggio; lui inizialmente rifiuta di aiutarla, e si decide solo quando vede la possibilità di uccidere il capo e di sfogare così la sua competitività. La moglie, stupita ma non felice, gli racconta rispetto alle circostanze della sua morte hanno inventato che si è sacrificato per aiutare gli altri, diventando un eroe, almeno per suoi figli, riscattando una vita infima e spregevole; gli consiglia quindi di restare morto.\nNel corso della storia, Human Target ci si riconosce, lo impersona, è da lui coinvolto in una trappola dove rischia la vita, lo salva, gli chiede i soldi, gli lascia la pistola. Questo contabile dalla vita e dalla morte fittizie e perfettamente intercambiabili, trovandosi alla fine della storia di fronte a Ground Zero, si punta la pistola alla gola, ma poi ci ripensa. [12] Una narrazione esemplare, che non affastella ipotesi improbabili e non fa morali assurde, convinta che ad aver provocato l’attentato sono semplicemente persone che «credono tutte nelle stesso Dio», il denaro.\nE intanto, tutto quel che cadde continua ancora a cadere, come una fine che non vuole finire. In un mondo capovolto, che gira veloce e inconcludente, finirono i nostri giorni giovani e ogni troppo semplice fiducia.\nUna narrazione esemplare ma apparentemente meno realistica è quella che coinvolge il mattino di quel giorno il presidente Bush jr. Mentre tra le 7:59 e le 8:42 quattro aerei vengono simultaneamente dirottati, il presidente Bush inizia la giornata con due giri di un campo di golf, quattro miglia e mezzo. Si trova a Longboat Key, in Florida, stato retto dal fratello Jab. [13] Esce dall’hotel, seguito da addetti ai servizi segreti e alla sicurezza costantemente informati. Andrew Card, capo dello staff, gli dice qualcosa in un orecchio; un reporter gli chiede se sa cosa sta accadendo a New York, lui risponde affermativamente, aggiungendo che dopo avrebbe «sarebbe tornato sull’argomento». [14]\nCirca alle 8:46, mentre il corteo di automobili presidenziali è in movimento, la telefonata di un collega avvisa la reporter Sonya Ross del primo schianto. [15] Nello stesso momento, mentre tutto il mondo è a conoscenza dell’accaduto e centinaia di persone cercano salvezza dalle Torri in fiamme gettandosi nel vuoto, Bush Junior sfida ogni elementare norma di sicurezza soffermandosi nel salone della scuola elementare Emma E. Booker di Sarasota, a promuovere le politiche educative della sua amministrazione. [16] È in posa per la foto con insegnanti e bambini, e sono presenti stampa e televisione, che fa parziali riprese della visita. [17] Mentre entra in un’aula accompagnato dal Segretario all’istruzione Ron Paige e dal vicegovernatore della Florida Frank Bogam per promuovere la sua politica sull’istruzione, Andrew Card gli comunica qualcosa rispetto al volo 11. [18]\nCi sono varie versioni su chi e come avvisa il presidente. Qualche attimo dopo l’attacco alla Torre Nord, gli fornisce notizia dell’accaduto Karl Rove; mentre sosta in una sala privata, è il Consigliere per la Sicurezza Nazionale Condoleeza Rice a comunicargli di un «terribile incidente». [19] Mesi dopo, prendendosi più di una licenza, il presidente stesso, rispondendo alle domande di un ragazzo di nome Jordan, racconta ad una convention di evangelisti ad Orlando, che vide in televisione addirittura la scena del primo schianto (che non fu trasmessa in diretta, ma filmata a parte), commentando: «Quel pilota è davvero terribile!», aggiungendo che una delle prime sue reazioni fu quella di «allertare le forze armate». [20]\nAlle 9:00 il presidente è con diciotto bambini del secondo grado, a sentir leggere una favola su una capretta. Si congratula delle loro capacità di lettura, e li interrompe  dicendo: «Ma questa deve essere la sesta elementare!». [21] Alle 9:05, due minuti dopo il secondo attacco al WTC, Andrew Card, sussurra all’orecchio di Bush dell’avvenuto schianto del secondo aereo, e che «l’America è sotto attacco». Il presidente «si rabbuia per qualche istante». [22] La situazione è drammatica. Lui è l’unico che può dare ordini decisivi, come quelli di abbattere un aereo civile.\nA detta di una telefonata ricevuta alle 9:00 dalla Casa Bianca, in seguito smentita, [23 ] anche l’Air Force One, l’aereo presidenziale, si configura come bersaglio; quello stesso pomeriggio la notizia viene confermata dal Procuratore Generale John Aschroft, [24] dall’addetto stampa della Casa Bianca Ari Fleisher, che utilizza anche la frase in codice «Angel is next», [25] e da Karl Rove, stratega politico del presidente e azionista Enron, che paventa da parte dei terroristi una conoscenza accurata delle abitudini del presidente. [26] Peraltro, il nome in codice dell’aereo presidenziale Air Force One viene cambiato ogni giorno: su questa dato, avvalendosi di informazioni della intelligence israeliana, seppur non delle loro conclusioni, Tarpley riconduce il messaggio all’ultimatum della fazione golpista, ancora presente all’interno dell’apparato statale statunitense, che avrebbe così imposto il proprio indirizzo politico. [27]\nAlle ore 9:00 dell’11 settembre, Bush sembra non reagire in nessun modo per fronteggiare la situazione. [28] Non lascia la scuola, non la fa evacuare, non la fa proteggere, non interviene in alcun modo per assicurarsi che l’aeronautica militare svolga il proprio compito, non convoca una riunione di emergenza, non si consulta con nessuno. Nemmeno menziona gli eventi di New York, ignora le richieste dei servizi segreti, e continua ad ascoltare deliziato i bambini leggere la fiaba della capretta. Non sembra preoccupato. [29]\nPer un militare esperto come Stan Goff, il fatto che mentre accada un «evento senza precedenti» il presidente perseveri in banalità, fornisce la netta impressione che la versione ufficiale sia «una storia costruita» dal governo. [30] Intanto, alle 9:06 Washington trasmette a tutte le strutture del traffico aereo nazionale del sospettato dirottamento del volo 11, informando d’emergenza il Pentagono, mentre alla stessa ora il Dipartimento di Polizia di New York trasmette: «È stato un attacco terroristico. Avvertite il Pentagono». [31] Alle 9:25 il Centro FAA di Herndon ordina il divieto totale di decollo per qualsiasi aereo su tutto il territorio nazionale, e agli aerei in volo è permesso di seguire regolarmente la loro tabella di marcia.\nAlle 9.30, mentre l’aereo è a dieci minuti dal suo obiettivo, Richard Clarke ordina la chiusura immediata di tutte le ambasciate statunitensi nel mondo, l’innalzamento del livello di allerta in tutte le basi militari, l’immediato imbarco del Presidente Bush sull’Air Force One. [32] Sempre alle 9.30, alla biblioteca della scuola di Sarasota il presidente tiene una breve conferenza stampa di fronte a 200 persone. Dichiara, inevitabilmente, che «Questo è un momento difficile per l’America» e «Il terrorismo non avrà la meglio sulla nostra nazione», conclude dicendo che tornerà immediatamente a Washington, e chiede: «Unitevi a me per un momento di silenzio.» [33]A bordo del suo aereo personale, solo alle 10:00 avvisa il vicepresidente Cheney e le forze armate, e dopo essersi recato alla base di Barkdsale in Luisiana e al comando strategico di Offtut nel Nebraska, arriva a Washington ormai alle 19:00. [34]\nDurante tutto questo tempo, potrebbe aver avuto contatti, essere stato ricattato o aver condotto trattative con chiunque. Se non è affatto probabile che sia stato lui a compiere gli attentati, come vogliono le teorie del complotto più grossolane, non si può neppure escludere che non sappia davvero nulla rispetto alle loro implicazioni, come pretendono i legittimisti più rozzi. Certamente, ha dovuto gestire un momento di enorme difficoltà, dimostrando, nonostante alcune evidenti ingenuità personali, il tempismo e la fermezza proprie ad un politico responsabile, evidenti laddove riconosce che l’11 settembre ha saputo chiarire il ruolo dell’America e ha dischiuso grandi opportunità. [35] Peccato però non sia stato assolutamente in grado di comprendere le conseguenze delle proprie azioni. Oppure no?\nIn un cielo vuoto continuano ad affastellarsi le immagini di questo giorno fatto di storie e impegni di routine, di ritagli di giornale e cose che non quadrano.\n[1] Marco Abel, _Don DeLillo’s “In the Ruins of the Future”, «Modern Language Association» _Vol. 118, N. 5, Oct 2003, pp. 1236–1250.\n[2] Don Delillo, The Ruins of Future, «The Guardian» 22.10.2001; anche in 11 settembre. Contro narrazioni americane, a cura di Daniela Daniele, Einaudi, Torino 2003.\n[3] Marco Belpoliti, Crolli, Einaudi, Torino 2005, pp. 64-68.\n[4] Don Delillo. Rumore Bianco (1984), La Biblioteca di Repubblica, Roma 2003, p. 46.\n[5] Susan Faludi, L’incubo del terrore (2001), in AAVV, Gli Anni Zero, a cura di Carlo Antonelli, ISBN, Milano 2009, pp. 23-27.\n[6] Alexadro Gonzales 11’09’’01 (complete).\n[7] Art Spiegelman, The Shadows of No Tower (2001), tradotto in L’ombra delle torri, Einaudi, Torino 2004.\n[8] Will Eisner, in 9-11 Emergency Relief, Alternative Comics, New York 2002. p. 45.\n[9] Alan Unterman, Dizionario di usi e leggende ebraiche, Laterza, Roma-Bari 1991, cit., p. 8.\n[10] List of Victims from Sept. 11, 2001, «Fox News» 10.09.2001.\n[11] Peter Milligam – Javier Pulido, Human Target - Strike Zone, Vertigo/ DC Comics 2004 (Vite in prestito, Magic Press, Pavona 2005).\n[12] Peter Millgam – Javier Pulido, Human Target, cit., n. 2-3.\n[13] «Orlando Sentinel» 11.09.2001.\n[14]_ Planes Crash into World Trade Center_, «ABC News» 8:53 AM 11.09.2001.\n[15] «Associated Press» 12.09.2001.\n[16] William Langley, Revealed: what really went on during Bush’s ‘missing hours’ «The Telegraph» 16.12.2011.\n[17] Bush in Classroom on 9/11 __(9:06 a.m.-9:16 a.m.).\n[18] «Orlando Sentinel» 11.09.2001.\n[19] Jenna Heath, Bush wow to punish Attackers ant those Horbored Them, «Cox Newspapers» 12.09.2001.\n[20] The Great Conspiracy, 1.09.2004, pdf, p.9.\n[21] «Orlando Sentinel« 11.09.2001.\n[22] Stan Goff, The So called Evidente is a Farce, «Narco News» 10.10.2001.\n[23] «CBS Evening News» 25.09.2001.\n[24] «Washington Post», 13.09.2001, p. A01.\n[25] Angel is next, «911myths».\n[26] Daniel L. Greenberg, President Bush’s False ‘Flashbulb’ Memory of 9/11/01, «Applied Cognitive Psycology» 2004. \n[27] Webster Griffin Tarpley, Anatomia di un Coup D’Etàt, in Zero__2, cit., pp. 303-304; _9/11 Synthetic Terror: Made in USA, _2004),«Indymedia.uk», pp. 268-269.\n[28] Gore Vidal, Le menzogne dell’Impero Fazi, Roma 2002, pp. 20-21.\n[29] Jenna Heath, Bush wow to punish Attackers ant those Horbored Them, cit,\n[30] Stan Goff, cit.\n[31] «New York Daily News» 12.09.2001\n[32]Sett. 11, 2001: Counterterrorism ‘Tsar’ Clarke Asks White House Bunker for Air Force, «History Commons».\n[33] Bush’s First Public Statement at Booker Elementary School, 9/11/2001.\n[34] William Langley, «The Telegraph» 16.12.2011.\n[35] George W. Bush, Security Freedom Triumph, «New York Times» 11.09.2002, p. A33.\nFotografia: Claudio Comandini, “Nel vuoto del cielo”, Berlino, ottobre 2015."
  },
  {
    "objectID": "posts/pages/2016-11-29-fidel-castro-eredita.html",
    "href": "posts/pages/2016-11-29-fidel-castro-eredita.html",
    "title": "Fidel Castro e l’eredità del socialismo",
    "section": "",
    "text": "Il leader cubano Fidel Castro_ e  Beatriz Pagés Rebollar, direttrice del settimanale messicano Siempre!, tra 9 e 10 maggio 1991 hanno affrontato in sette ore di intervista una serie di tematiche su il socialismo nel mondo e a Cuba, permettendo così di comprendere in che modo si pone il modello cubano in rapporto alle altre esperienze di ispirazione marxista. Con la morte del comandante Castro, tali argomenti non soltanto mantengono attualità, ma acquisiscono un valore di testamento utile per riflettere su quale possa essere la sua vera eredità._\n\nIl crollo dei regimi comunisti dell’Europa orientale sembra confermare il fallimento del marxismo-leninismo: ritiene che il sistema socialista cubano riuscirà a sopravvivere?\n\n- Noi pensiamo di poter sopravvivere. Non solo possiamo: è un dovere nei confronti della nostra patria e delle nostre idee che non riteniamo fallite.\nNon si può affermare in modo categorico che il marxismo-leninismo sia fallito perché questa dottrina ha dato molto all’umanità e, anche se attualmente ha subito una sconfitta - piccola o grande, temporanea o congiunturale - resta la dottrina cui si è ispirato per quasi ottanta anni il movimento rivoluzionario mondiale. Il marxismo esiste da cent’anni e il leninismo da quasi ottanta e durante questo secolo Lenin ha avuto un’influenza onore. Grazie a queste idee è stata innanzitutto realizzata la rivoluzione d’ottobre, uno degli eventi più importanti di questo secolo che ha consentito la nascita del primo Stato socialista nella storia del mondo.\nIl contesto internazionale è stato segnato in modo significativo, nel senso che hanno cominciato ad aver timore delle rivoluzioni sociali. Di fronte alla prospettiva rivoluzionaria l’inter mondo capitalista ha cominciato a tremare ed è stato costretto a fare delle concessioni, non certo per generosità, per bontà o per filantropia, ma semplicemente per timore del dilagare delle rivoluzioni socialiste. Il capitalismo ha dovuto, insomma, elaborare tutta una serie di nuove teorie e metodi per evitare o ritardare la propria fine. Bisogna poi dire che il pensiero marxista-leninista ha ispirato per decenni interi il movimento rivoluzionario, senza scordare che il primo stato socialista ha avuto un ruolo decisivo nella caduta del fascismo  (oltre venti milioni di morti…), indipendentemente dagli errori che peraltro sono inevitabili in ogni umana realizzazione. Il servizio che il socialismo ha reso all’umanità, contribuendo in modo risolutivo alla sconfitta del fascismo, è stato enorme.\nL’apporto del socialismo, ispirato all’ideologia marxista-leninista, è stato decisivo anche per il movimento operaio, di cui ha appoggiato con forza le rivendicazioni sociali e salariali, nonché per i movimenti di liberazione delle antiche colonie che, grazie al contributo di questa ideologia, sono riuscite a liberarsi dal colonialismo. Queste idee, insomma, hanno guidato la lotta per la liberazione ovunque, in tutti i continenti. Per noi queste idee hanno avuto un’importanza fondamentale, nel senso che ci hanno aperto gli occhi sulle realtà di questo mondo.\nSenza il marxismo-leninismo non saremmo riuscito a darci una risposta coerente e quindi anche noi, come nazione e come popolo, dobbiamo molto a questa dottrina.\n\nIl mondo non può quindi ancora firmare il certificato di morte del socialismo?\n\n- Non sono ancora suonate le campane a morto per il socialismo, per le idee socialiste, non si può ancora intonare il ‘canto del cigno’ per il marxismo-leninismo. La storia insegna: anche quando è scoppiata la Rivoluzione francese - ovvero la risoluzione capitalista borghese - c’è stata una restaurazione del sistema monarchico feudale, si è verificata un’ampia reazione internazionale che ha provocato non solo la Restaurazione ma anche la Santa Alleanza; anche se queste hanno dominato per alcuni decenni il panorama internazionale, tuttavia non sono riuscite ad impedire la vittoria finale delle idee liberalborghesi di quella rivoluzione. Ritengo quindi che nessuno, oggi, possa affermare in modo categorico che si sia ormai alla fine del marxismo-leninismo.\nTra l’altro, non possiamo dimenticare che in Cina, dove vige un regime socialista, vivono un miliardo e cento milioni di persone. Per millenni la Cina è stata oppressa dalla fame e dalla miseria: solo il socialismo è riuscito a compiere il miracolo di liberare questo paese dalla povertà e dalle carestie, nonostante si avessero a disposizione solo 100 milioni di ettari di terreno coltivabile per sfamare oltre un miliardo di persone.\nLe cause che hanno determinato le rivoluzioni e quelle che hanno dato origine al socialismo sono molto lontane dall’essere scomparse sl mondo e il capitalismo, per quattro miliardi di persone, è sinonimo di di miseria, fame, arretratezza, sottosviluppo. Questo è il risultato del capitalismo e, poiché questi drammi continuano a perpetuarsi, come si può parlare di fine delle idee rivoluzionarie, di morte del socialismo? \n\nSecondo quanto lei afferma, motivandolo storicamente, sembrerebbe quindi che, più di fine, si dovrebbe parlare di perfezionamento del socialismo. È esatta questa interpretazione?\n\n-  Questa è un’altra versione. Direi che, nel mondo, il socialismo verrà interpretato e applicato in forme diverse a seconda dei paesi e delle congiunture storiche e culturali. Penso che non ci possano essere due forme identiche di socialismo.\nOra, la rivoluzione francese parlava di uguaglianza, fraternità, libertà. La società capitalista, di cui l’egoismo è una manifestazione tipica, non lascia spazio né alla fraternità né all’uguaglianza. Una società classica, divisa in sfruttati e sfruttatori, militari e accattoni, non può essere una società di uguali. Se alcuni possiedono tutto e altri nulla, non c’è spazio per una società egualitaria e giusta e in questa situazione non si può neppure parlare di vera libertà. Le idee socialiste - come idee di base che diffondono tra gli uomini solidarietà, fratellanza, uguaglianza, giustizia - verranno forse espresse in forme diverse, a seconda delle diverse circostanze che si daranno nei paesi diversi. \nDirei quindi che due socialismi identici sono praticamente impossibili da realizzare. Sarebbe, anzi, un errore supporre che un socialismo debba essere identico ad un altro. Così come non esistono die persone identiche, non ci possono essere due scialiamo applicati in forme perfettamente uguali. Ma le idee fondamentali del socialismo trionferanno: questo è inevitabile. Per il paesi del Terzo mondo, in particolare per i paesi sottosviluppati, l’idea di uno sviluppo programmato è irrinunciabile. Di conseguenza, si avranno diverse applicazioni del socialismo, anche molto diverse tra loro, ma il socialismo verrà realizzato.\nOggi, per gran parte dell’umanità, tutte le condizioni che hanno determinato la nascita del socialismo non solo continuano ad esistere ma si sono anche aggravate. \n\nSe le cause che hanno portato alla nascita del socialismo permangono e le idee in quanto tali non sono sbagliate anzi, al contrario, mirano alla crescita dei popoli, a chi dobbiamo addebitare gli errori? Agli uomini, ai capi di Stato in quanto essere umani?\n\nA volte sbagliano gli uomini, a volte le comunità e a volte anche paesi interi. Circa ciò che è in atto nell’Europa orientale, dobbiamo ricordare che in tutta quella zona il socialismo è nato da fattori congiunturali, come conseguenza della seconda guerra mondiale. In questi paesi il socialismo è stato importato, non è nato come fenomeno spontaneo. Non è il caso dell’URSS, dove il socialismo è scaturito da un’esigenza interna; non è il caso neppure della Cina, del Vietnam, della Corea né di Cuba. In questi paesi il socialismo non è stato imposto da nessuno, ma è sorto come esigenza della popolazione. A Cuba il socialismo non è venuto dall’esterno: lo abbiamo elaborato e costruito autonomamente con il nostro impegno rivoluzionario. Questi fattori storici hanno la loro importanza, anche se gli errori degli uomini possono aver inciso.\nIl modo con cui gli uomini hanno applicato le idee, il contesto di condizioni disuguali in cui si sono sviluppati questi paesi, le differenze tecnologiche dei paesi dell’Est rispetto al mondo capitalista sviluppato, sono elementi che hanno avuto un peso determinante. Il fatto che il socialismo sia stato instaurato nei paesi più arretrati d’Europa, i più poveri, ad economia essenzialmente agricola; il fatto che l’URSS sia stata distrutta due volte in meno di 25 anni; il fatto che l’Occidente, e soprattutto gli Stati Uniti, accaparri tutto l’oro del mondo, tutte le ricchezze e tutte le tecnologie e possiedano da sempre un’industria avanzata che in guerra on ha perso neppure una vite, tutto questo insieme di fattori ha indiscutibilmente giocato a favore del capitalismo, ha contribuito ad appoggiare la battaglia antisocialista.\nMa bisogna tener conto anche di altri fattori. La politica della corsa agli armamenti in cui l’Unione Sovietica è stata coinvolta, il blocco, l’isolamento e tutte quelle attività tese a screditare i paesi socialisti, hanno certamente avuto il loro peso. È necessario tenere conto di ciò che può aver significato il fatto che tutta la potenza economica dell’Occidente si sia mobilitata, bloccando area socialista e costringendola a una dispendiosa corsa agi armamenti. Questo insieme di circostanze ha influito molto e va sommato agli errori umani.\nComunque, si parla tanto di fallimento del socialismo, ma dov’è il successo del capitalismo in Africa, in Asia, in America Latina? In questi paesi, dove vivono milioni e milioni di individui, ha forse avuto buon esito il capitalismo? Si dovrebbe parlare anche di fallimento del capitalismo, visto che ci si preoccupa tanto di quello del socialismo che tra l’altro ha coinvolto un numero decisamente inferiore di paesi. Oltre cento paesi a regime capitalista vivono una situazione realmente disperata: non capocollo perché si voglia ignorare questo fatto e si parli invece tanto della disfatta del socialismo, si prenda in considerazione solo quanto è accaduto nei paesi dell’Europa orientale. \nIl capitalismo ha portato il mondo alla rovina, ha avvelenato i fiumi, i mari, l’atmosfera; sta distruggendo la cappa di ozono e ha sottoposto l’ecosistema a una tensione estrema, provocando cambiamenti climatici ovunque. \n\nHa ragione: dal punto di vista morale il capitalismo è decisamente fallimentare: tuttavia è riuscito ad attestarsi in modo trionfale come regime dominante, dal punto di vista sia tecnologico sia militare. Da qui deriva il suo potere.\n\n- Sì, indiscutibilmente in questo momento il capitalismo è il regime dominante dell’economia mondiale. Ma lo era che prima che si verificassero questi fatti e lo era prima ancora della formazione dei paesi socialisti. Il capitalismo ha centinai d’anni e alcune delle sue manifestazioni sono addirittura millenarie. Comunque, il capitalismo nel senso moderno della parola ha centinaia d’anni, una grossa esperienza e una gran forza; non è cosa facile sradicare questo regime sociale. \nNell’antichità esisteva la schiavitù: quanto è durato il regime schiavista? Rileggiamo la storia di Roma o delle Grecia o i tempi dell’Iliade, il periodo in cui si ritiene sia vissuto Omero: quanto hanno resistito questi sistemi di governo? Schiavismo, feudalesimo, medioevo… per quanti secoli hanno retto? Poi è nato il capitalismo, perché nessun sistema è mai stato eterno.  base a quali elementi possiamo affermare che il capitalismo durerò in eterno? Solo perché un sistema sociale nuovo, diverso, è in crisi in una zona del mondo?\nIl potere del capitalismo e più tardi dell’imperialismo vengono da lontano. La prima guerra imperialista, nell’accezione moderna del termine, si è verificata nel 1848 ed ha avuto come protagonisti gli Stati Uniti e la Spagna, subito dopo l’intervento a Cuba. L’imperialismo sta dominando il mondo da circa cent’anni; sparito il colonialismo è nato il neocolonialismo, le cui forme di sfruttamento si sono rivelate dure e inumano tanto quanto e se non più di quelle che molti popoli avevano subito sotto il colonialismo.\nIl socialismo, il movimento socialista, ha sfidato questo potere che però è riuscito a mantenere la a posizione di sistema dominante; ha continuato a espandersi e, con maggior o minor fortuna, mantiene le posizioni acquisite. Insomma, non c’è niente di nuovo: è una vecchia realtà e le popolazioni del Terzo mondo lo possono testimoniare.\n\nLei dice che non ci sono elementi per affermare che il capitalismo sarà eterno. Tuttavia, mi consenta di insistere, possiede le strutture necessarie per sopravvivere più a uno del socialismo.\n\n- Certamente il capitalismo possiede una tecnologia in grado di prevalere su una gran parte del mondo per un certo periodo di tempo. Ma nessuno può rassegnarsi  all’idea che questo sistema duri in eterno, accettandola a priori. Nè, tantomeno, possiamo associarsi al trionfalismo degli Stati Uniti e ai discorsi di alcuni leader nordamericani, Bush incluso, che ventilano l’idea che si sia alle soglie di una nuova era, l’era nordamericana, caratterizzata dal dominio degli USA e da una pax nordamericana destinata a durare mille anni. L’idea, d0altro canto, non è neppure una novità: anche la Germania nazista del Terzo Reich, in tempi non lontani, parlava di un millenario dominio tedesco…\nQuando gli uomini dimenticano le lezioni della storia cominciano a nascere le illusioni… Nessuno può prendere che un uomo, un essere umano, rinunci ai suoi ideali, alle sue speranze e ai suoi sogni: non ci può riuscire neppure con la minaccia delle armi nucleari. Noi stessi da oltre trent’anni siamo perseguitati, minacciati, aggrediti, fatti oggetto di pressioni di ogni tipo; eppure siamo riusciti a resistere e ci siamo mantenuti indipendenti, autonomi. Ritengo quindi che Cuba sia una testimonianza di ciò che i popoli sono in grado di fare, di come si possa reagire.\n\nPer quanto tempo ancora il capitalismo nella sua attuale struttura, riuscirà a sopravvivere? Quali tempi prevede?\n\n- Nessuno è in grado di rispondere seriamente a una domanda del genere; nessuno può dire con certezza per quanto tempo il sistema capitalista e l’imperialismo riusciranno a sopravvivere. In genere, quando si sono lasciti prendere dall’entusiasmo e si sono messi a fare previsioni, i rivoluzionari sono rimasti delusi nelle loro aspettative. Quasi tutti i rivoluzionari, in tutte le epoche, hanno pensato che le loro idee avrebbero trionfato in tempi brevi. Anche coloro che avevano progettato la Rivoluzione francese hanno creduto che le trasformazioni rivoluzionarie si sarebbero realizzate rapidamente ma quelle idee, prima di tradursi in realtà, hanno avuto bisogno di tempo.\nAnche Lenin, la cui genialità è indiscutibile aveva fatto un errore di valutazione, quando aveva previsto che dopo la rivoluzione russa sarebbe scoppiata la rivoluzione mondiale. Prima di Lenin, i comunardi di Parigi erano convinti che la rivoluzione socialista sarebbe stata realizzata immediatamente. Marx pensava che le sue idee si sarebbero divulgate rapidamente. Hidalgo e Morelos credevano che il Messico sarebbe giunto subito all’indipendenza. Bolìvar, nel 1810, dava per imminente l’indipendenza del Venezuela con del resto la liberazione e la successiva unione di tutta l’America latina.\nSono invece stanti necessari molti anni di lotta accanita prima che i diversi paesi potessero raggiungere l’indipendenza, mentre l’integrazione latinoamericana continuava ad essere un sogno. Nel 1868 i cubani erano convinti che le loro lotte avrebbero avuto un successo immediato. solo trent’anni dopo si è riusciti a cambiare regime, mentre il neocolonialismo che ci ha tenuti sotto il dominio politico ed economico degli Stat uniti è durato quasi sessant’anni, fino a quando non è trionfata la Rivoluzione cubana.\nI primi cristiani erano certamente convinti che i principi della loro religione avrebbero ricevuto ampi consensi in tempi brevi; sono invece passati molti secoli prima che quelle idee venissero accettate e adottate come religione di massa dall’Occidente. In generale, i rivoluzionari sono sempre convinti che le idee giuste trionferanno senza indugio; noi rivoluzionari, insomma, corriamo il rischio di ridurre, con la nostra immaginazione, i tempi di vita del capitalismo. Non dubito affatto che questo regime egoista e disumano sia destinato a comparire; ne sono convinto perché credo nell’umanità e nell’uomo, nella sua capacità di lotta, di giustizia e di libertà.\nAssisteremo a fenomeni nuovi. Ne prossimi anni e nei prossimi decenni le contraddizioni tra i grossi blocchi economici esploderanno e la situazione assumerà sviluppo diversi. Comunque, una cosa è certa: il mondo oggi non può continuare ad essere così come si presenta oggi, né milioni di individui possono continuare a vivere nella fame e nella miseria e certamente preferirebbero morire subito piuttosto che accettare il perpetuarsi di questa situazione di ingiustizia. \nQuesto mondo deve cambiare e cambierà, ma nessuno può dire quando. Cambierà inevitabilmente, se l’umanità riuscirà a sopravvivere alla catastrofe ecologica e alle conseguenze delle guerre che il capitalismo e l’imperialismo hanno scatenato con la loro anarchia, ai danni che hanno provocato distruggendo le risorse naturali con la loro sete di dominio, con il loro folle stile di vita e le loro società dei consumi.\n•\nFotografia: “Fidel Castro with fellow revolutionary rebels in Cuba”, 1959\nFidel Castro - Beatriz Pagés Rebollar Intervista al settimanale messicano «Sempre!», 1991. __Edizione italiana: “L’isola che non c’è”, trad. di Elisabetta Lasagna, Edizioni Associate, Roma 1992, pp. 7-16."
  },
  {
    "objectID": "posts/pages/2015-03-28-siamo-morti-da-sempre.html",
    "href": "posts/pages/2015-03-28-siamo-morti-da-sempre.html",
    "title": "Siamo morti da sempre",
    "section": "",
    "text": "Dove si lascia l’estremo commiato ad un amico, ucciso da un sasso sull’autostrada. Un frammento narrativo del “Basso Impero” (ambientato nell’anno di disgrazia 1994).\nDi Bombo proprio non se l’aspettava nessuno: ma va’ a pensare che una persona così tranquilla e paciosa si mette a passare sotto un ponte dell’autostrada per prendere un sasso in testa. Morire come in un videogame giocato alle tue spalle e a tua insaputa. Bombo, il dottore in economia Enrico De Amicis, che aveva trovato impiego in banca e si era tenuto tutta l’anima, tutti i suoi interessi e la sua allegria. E quella povera ragazza, quella simpaticissima di Susanna tutta panna, che ha visto schizzare pezzi del cervello di suo marito sulle proprie mani.\nAndavano sulla Milano-Brennero, intenti a fare turismo eno-gastronomico per paesetti come piccioncini che s’ingozzano felici di piazza in piazza. Come quella volta: loro, io e Serena forse nel nostro momento migliore, e quel pur sempre cornuto di Eugenio, tutti insieme nello splendore di Spoleto e dei suoi tanti mondi, che a ripensarci adesso sembra davvero l’assoluto, senza né prima né dopo. E Susanna adesso è qui, in calma rassegnazione, ricordando a tutti di una dignità più forte del morire, di un amore che travalica il vivere immediato.\nSe ci penso, mi pare strano. Tutto è strano. Tutta questa gente che non sa bene a cosa pensare e non dice niente, non saluta nessuno, né dentro né fuori dalla chiesa. Cazzo, Bombo, proprio lui, che era sempre in buona fede con tutti, pagava sempre da bere e non pretendeva mai niente. E poteva esserci chiunque: io, te, e invece è capitato a lui. E ora stiamo in questa cazzo di chiesa che è quella dove ci portavano a fare le preghiere alle elementari, che è da allora che lo conosco, no, che lo conoscevo, e prendevamo sempre un sacco di schiaffoni perché scoppiavamo sempre a ridere. E ridevamo, come se tutta la felicità fosse lì. Perché Dio è un figlio di mignotta e sa nascondersi ovunque, persino in chiesa.\nE mi chiedo cosa vogliano queste telecamere assassine, oltre a dare testimonianza dell’inutile massacro di cui in fondo sono mandanti e sensali. Cosa vogliano se non accertarsi che la scena sia conforme al copione già deciso, e che ognuno si convinca della necessità di mantenere ordine e disciplina, chiaramente garantiti dalla politica e dall’informazione. Se mi si avvicinano le acchiappo e le distruggo. Se mi si avvicinano meno a tutti. Se mi si avvicinano faccio un macello.\nMi si avvicinano, non mi muovo neppure. Vorrei ridere, vorrei semplicemente ridere. Spero che qualcuno, zitto zitto, mi sorprenda alle spalle, dica qualche cazzatona assurda e mi faccia scoppiare di riso proprio mentre tento, senza riuscirci e senza volerlo, di trattenermi, facendo facce ancora più atroci, ridendo ancora di più. Perché così era lui, così era Bombo, il mio amico Bombo. Ma a dir la messa non c’è più nessuno di quelli d’allora. Non c’è don Abbondio, non c’è don Dan, non c’è chi vende le merendine, non c’è chi ci porta in gita.\nE mi si avvicina Eugenio e mi chiede se ho visto Bombo. Il prete loda l’Altissimo.\nEvito tutti, al massimo scambio qualche sguardo con le persone con cui ci vogliamo davvero bene, fuggo via prima della benedizione e vado solo per la strada, lasciando Serena e Susanna dirigersi al cimitero nel piccolo corteo perseguitato dai cronisti. La mia trappola personale attende però implacabile, e tra i tanti a commemorare un amico perduto, mi si appiccica proprio quella pippa al sugo di Gaetano.\nNon mi offre, ma mi impone un passaggio in macchina. A nulla vale la mia dichiarazione di preferire comunque camminare. Mi parla e mi straparla del suo lavoro, «Un lavoro interessante, sai, di rappresentante di abiti firmati, Dolce e Gabbana, RoccoBarocco e tutte cose di classe, sai», e io che me lo ricordo vestito male, ma male davvero, con le imitazioni grossolane dei vestiti alla moda, già brutti per conto loro, roba tipo piumini viola squillante e jeans invarecchinati a gocce e strisce. Anche adesso è davvero un bel cesso, con questa cravatta coi disegni a cashmere, un tempo frikkettoni e ora chissà, che sembra di plastica, a disegni troppo grandi e annodata troppo stretta. Oppure va così? E dove va se va?\nAd ogni modo, lui è convinto: credente, direi. Parla senza fermarsi mai, adesso esprime le sue speranze per i mondiali, si pronuncia da CT della formazione e formula strategie, come se quella disgrazia di Sacchi non bastasse. Poi, ovviamente, tocca alle donne, e mi dice di quante se ne ficca, lui, che c’ha ’sta bella macchina, «Che alla fica piace quando piotti e la velocità arriva dal culo alla testa, che gliela stacchi quasi, sai.» Mi sa che se le scopa con la macchina, non in macchina, che se no si sporca, ma proprio con il veicolo assunto come protesi, ad un livello, per così dire, virtuale.\nVirtuale. C’è uno dei sensi di questa parola che ora mi sembra prevalere su tutto, coinvolgere tutti, e sprofondo, mentre con l’orecchio al cellulare e noncurante del traffico Gaetano litiga con la madre perché non sa ancora se va a pranzo a casa, e le dice che tanto è in contatto con il cellulare. Simulazioni di simulazioni: ecco dove siamo, ecco il mondo com’è: e siamo troppo parte del gioco per accorgersene. E ‘sto poraccio di Gaetano vive la simulazione imposta dei condizionamenti più cretini, nella propria finzione quotidiana, assolutamente certo non vi sia altra realtà. Meglio non svegliarlo: tanto, siamo così un po’ tutti. Siamo morti da sempre, intrappolati in una vita che non è viva, più terribile del morire.\nMi faccio lasciare in piazza, con una scusa, lontano da casa, che sennò mi si invita pure a pranzo. Prima di salutarmi richiama comunque la madre, soltanto per dirgli che è in contatto col cellulare. Vorrei sinceramente mandarlo a fanculo, ma farebbe male soltanto a me, idiota com’è. Così, lo ringrazio educatamente per il passaggio, e lui mi saluta dicendo:\n«Bella chiaccherata. Si vediamo, eh?»\nNon avevo pronunciato una sola parola una.\n•\nDal romanzo “Basso impero”, Sovera, Roma 2006. Riveduto.\nFotografia: “Atropo” - Bologna, maggio 2008."
  },
  {
    "objectID": "posts/pages/2013-04-02-i-tre-pontificati-di-benedetto-ix.html",
    "href": "posts/pages/2013-04-02-i-tre-pontificati-di-benedetto-ix.html",
    "title": "I tre pontificati di Benedetto IX",
    "section": "",
    "text": "Storia di un’eclisse. Benedetto IX, la stirpe tuscolana e la Roma medievale. Le fonti dell’epoca e la controversie sul pontefice. Imperium et Ecclesia. La coscienza infelice di Hegel e il kathecon di San Paolo. Scrivere la storia: Ovidio Capitani e Valeria Beolchini. Benedetto IX nei suoi atti ufficiali. Il romanzo storico di Raffaello Giovagnoli. Tutte le donne del papa. Il monogramma di Enrico III. Roma e Bisanzio. Lotte tra trono e altare. Vescovati all’asta e nozze incestuose. La questione di Aquileia. Roma in rivolta. Famiglie della nobiltà romana. Silvestro III e i Crescenzi. Gregorio VI e la charta refutationis. Il ruolo degli ebrei. Il Mirabile Concilio. Il decreto di elezione imperiale e i pontefici tedeschi. Benedetto IX alla riscossa. Il predominio dell’aristocrazia burocratica bizantina. L’imperatrice Zoe e i sui tre mariti. Leone IX, sinodi e bolle. Le questioni dell’ostia e lo scisma d’Oriente. Il ruolo di Cerulario. L’insegnamento di Psello. L’avanzata dei Normanni nel Meridione. Diplomazia e litigi a Costantinopoli. Le divisioni tra Chiese oggi. Bisanzio e Roma verso il cambiamento. Tuscolo ci riprova. La riforma di Gregorio VII. La fine del laicismo religioso. Il cuore di Roma spezzato. Le nuove sfide dell’universalismo. Una lapide, un fantasma e i tempi penultimi. Ragionata bibliografia e verticalità della rete.\n1. L’eclisse dell’eclisse\nL’eclisse di sole di venerdì 29 giugno 1033, giorno dei SS. Apostoli Pietro e Paolo, provoca un enorme spavento in tutta Europa. Rodolfo Glabro, che la osserva dal monastero benedettino di Cluny, la trova “davvero terribile”. Con nitide immagini ci descrive che «il sole prese un colore di zaffiro, e portava nella parte superiore l’immagine della luna al suo primo quarto. Gli uomini, guardandosi tra loro, si vedevano pallidi come morti, Le cose tutte sembravano immerse in un vapore color zafferano. Allora uno stupore e uno spavento immenso pervasero il cuore degli uomini. Tale spettacolo, ben lo comprendevano, annunciava che qualche funesta calamità stava per abbattersi sul genere umano». E infatti, «nella Chiesa di San Pietro alcuni nobili romani, congiurati, si sollevarono contro il papa di Roma, vollero ucciderlo, non vi riuscirono, ma lo cacciarono tuttavia dal seggio» (Historiae lib. IV cap. IX). La prosa di Glabro è così suggestiva che arriva al punto di trasfigurare il tempo: infatti, colloca nel 1033 la ribellione della nobiltà romana contro il pontefice Benedetto IX che si svolge invece nel 1044, anno in cui il monaco è priore a Fonte Avellanna presso Pesaro, datando però l’evento all’«anno millesimo dalla passione del Signore», e cioè nel Mille, quando addirittura non è neppure nato! Glabro avrà avuto i suoi motivi per raccontare così la storia, e comunque Benedetto IX, al secolo Teofilatto III dei Conti di Tuscolo, è l’unico papa ad aver avuto la carica per tre volte, ed è pressocché contemporaneo di ben altri sei vescovi romani: è comprensibile che le notizie sul suo conto siano piuttosto confuse, a cominciare dal ricorrente appellativo di «papa bambino».\nA detta di diversi cronisti, Benedetto IX diventa pontefice per la prima volta ad un’età in cui al massimo si dovrebbe imparare a salire a cavallo. Egli è «puer ferme decennis», ma anche «puer circiter annorum duodecim» (Rodolfo Glabro), «parvulus» (Vita di Leone IX), «adolescens» (Desiderio di Montecassino, in seguito pontefice Vittore III): la circostanza sarebbe insolita anche in un ambito piuttosto disinvolto come quello del papato medievale. Appartiene alla stirpe de Tuscolana, di tendenza filoimperiale e dominante nel sistema dinastico dell’epoca. Tra 1012 e 1046 la casata baronale, che sembra possedere il pontificato per «diritto ereditario» (Bonizone di Sutri), stabilisce una sorta di «papato di famiglia» nella sede del Laterano. La Basilica di San Giovanni, detta allora Costantiniana o del SS. Salvatore, era stata ricostruita dopo un crollo nel X secolo da papa Sergio III, anch’egli esponente del gruppo parentale, e davanti alla sua facciata troneggia una statua in bronzo che si crede rappresenti Costantino a cavallo – quella di Marco Aurelio oggi visibile sul Campidoglio. La città conta circa 35.000 abitanti e vive in intimità con le rovine di un mondo antico ancora molto presente. Orientata al cielo e fitta di mistiche corrispondenze, la civiltà dell’anno Mille è intessuta di trame simboliche, drappi colorati vestono le pietre e dipinti privi di prospettiva ricordano la nostra uguaglianza agli onnipresenti occhi del trascendente. La durezza delle condizioni di vita si accompagna ad una rigida divisione in caste, ma per quanto sia un’epoca difficile e precaria non è tanto la paura della fine a prevalere, quanto la persuasione di precedere i tempi ultimi.\nI Tuscolani sono eredi delle fortune e delle controversie di generazioni di signori laici della città: lo iudex dativus Teofilatto, l’augusta senatrix _Marozia, il _princeps romanorum Alberico e il pontefice Giovanni XII, che con l’incoronazione del re sassone Ottone I rinnova nel 962 l’istituto imperiale spostandone l’equilibrio a favore dell’elemento germanico, il quale mantiene la sua preponderanza anche quando nel 1024 subentra la dinastia di Franconia. Nei secoli X-XII il gruppo parentale tuscolano domina l’Urbe e ampie porzioni di territorio della Campagna fino alla Marittima, puntando lo sguardo dall’antica città di Tusculum, poi distrutta nel martedì di Pasqua del 1191 dalla congiura di tutti i poteri dell’epoca, che sorge sulla collina omonima all’oriente del quadrante laziale. Nel Mille il preafecto navalis Gregorio riceve dall’imperatore Ottone III il titolo di Conte di Tuscolo e lo stemma gentilizio che rappresenta la casata con un’aquila nera in campo rosso; uomo di fiducia dell’artefice della renovatio imperii che si irradia dall’Aventino, Gregorio è anche colui che nel 1001 mette in fuga dall’Urbe Ottone per un contenzioso fiscale sorto tra questi e la città di Tivoli.\nNel costante conflitto con la famiglia rivale dei Crescenzi, dal canto loro prevalentemente inclini a rapporti con gli imperatori bizantini, i figli di Gregorio assurgono a pontefici con i nomi di Benedetto VIII e Giovanni XIX: con loro il modello diarchico che era stato stabilito da Alberico viene definitivamente superato a favore di una piena integrazione dei poteri laici e religiosi. In carica dal 1012, Benedetto VIII si caratterizza per essere un potente guerriero, impegnato a contrastare insieme all’imperatore tedesco i Bizantini al Meridione, mente alleandosi con Genova e Pisa scaccia dalla Sardegna i Saraceni di Al-Mughiaid, detto il Muscetto, in una guerra che Pirenne segnala essere già religiosa oltre che commerciale. Nel 1024, Giovanni XIX ascende alla tiara pur se privo dell’ordinazione ecclesiastica, mantenendosi poi “laico” al punto di rischiare di concedere a Eustachio patriarca di Costantinopoli il titolo di ecumenico: la notizia proviene da Glabro ed è poco certa, ma ad ogni modo  la proposta è rigettata, e Giovanni risulta l’ultimo vescovo di Roma ad essere citato nei Dittici Bizantini. Il terzo figlio di Gregorio I di Tuscolo è Alberico III, che porta avanti l’altra tradizione di famiglia e, come «onore e vanto della città di Roma» (Vita di Leone IX), esercita la carica di senatore e console, è capo politico e militare ed è anche padre del pontefice che succede ai suoi due fratelli con il nome di Benedetto IX, nato come Teofilatto III dei Conti di Tuscolo in una data generalmente posta intorno al 1020.\nI cronisti dell’epoca, oltre ad essere un po’ distratti, sono spesso anche arbitrari, maldicenti, soprattutto tendenziosi e, nonostante le loro alte aspirazioni, si ritrovano perlopiù a svolgere interessi di parte, clericale o imperiale che sia. Di questi tempi, la storia non è “scienza”, e somiglia di più al gossip. Se, come abbiamo visto, le date stesse sono suscettibili di enormi incertezze al punto di sembrare che gli storici, come già notava Ludovico Antonio Muratori, «imbroglino», è anche vero che nessuna misura risponde a criteri di precisione: siamo nel pieno di quello che Alexander Koyré ha chiamato «il mondo del pressappoco». Tuttavia, anche il “pressappoco” ha atti ufficiali, documenti e leggi a cui fare riferimento, mentre interessi ed imbrogli di quell’epoca lontana possono anche essere decaduti, lasciando spazio ad esigenze di chiarezza.\nSuggerisce Lucio Lombardi che l’età adolescenziale all’epoca dell’incarico pontificale sarebbe potuta dipendere dalla possibile ereditarietà del vescovato di Porto retto da Gregorio I, oppure da elementi del diritto longobardo vigenti nel territorio romano dalla Costituzione di Lotario dell’827. Benedetto IX ne potrebbe rivendicare le disposizioni in quanto discendente da Alberico I da Spoleto, e gli istituti giuridici avrebbero anche potuto coesistere, per quanto la preminenza del diritto romano sia già stata ristabilita dall’imperatore Corrado II il Salico nel 1027. Ad ogni modo, l’ipotesi della giovane età del pontefice non è affatto inappellabile: Glabro rispetto ad essa si contraddice apertamente, e potrebbe pure aver attinto «duodecim» _da una fonte relativa alla sua espulsione dopo dodici anni di papato, così come è possibile che un copista abbia trasformato «_per annos XII» in «circiter annorum XII». Lo storico Reginald Poole ha fatto un calcolo delle date piuttosto preciso: dove Alberico III è attivo come iudex già nel 999 ad un’età di circa ventiquattro anni, suo figlio Teofilatto III figura nella «datatio» papale nel 1032; se al momento dell’elezione papale avesse avuto davvero dodici anni sarebbe nato nel 1020, quando il padre aveva almeno quarantacinque anni, con la conseguenza che questi sarebbe stato responsabile del governo di Roma all’improbabile età di cinque anni: pertanto, è realistico supporre che alla sua elezione il pontefice poteva essere almeno venticinquenne. L’età di diciott’anni è invece sostenuta dal gesuita Agostino Mathis, in quanto il futuro papa e suo fratello Gregorio ricevono già nel 1022 richiesta da parte dello zio papa Benedetto VIII di mantenere in custodia dei beni rilevati ai Crescenzi.\nL’eclisse è accertata il 29 giugno 1033: Benedetto IX ha intrapreso da appena un anno il suo incarico, e l’imperatore è impegnato ad annettere la Borgogna ai suoi territori e non è nemmeno in Italia, dove risiede da fine 1036 a luglio 1038. Nella penisola, ai forti contrasti tra i poteri locali ed europei si accompagnano i primi fermenti indipendentisti al nord e l’instabilità del sud, dove alle rivendicazioni dei Bizantini, costretti seppur in modi altalenanti a porzioni territoriali sempre più ridotte, si accompagna l’estinzione del dominio arabo fatimide sulla Sicilia e il permanere di alcuni principati Longobardi, mentre prosegue l’inarrestabile espansione dei seminomadi Normanni, di origine scandinava e fede cattolica. In un modo che per la violenza dell’epoca sembra piuttosto insolito, l’autorità del pontefice si conserva a lungo solida e indisturbata.\nLa spiccata incongruità di diversi elementi a disposizione dei posteri rende particolarmente ardue le nostre sentenze: piuttosto, suggerisce alla nostra comprensione di mantenere un disegno ideale senza costringere i dati a continuità ipotetiche, che hanno portato anche gli studiosi più autorevoli a compiere errori. Infatti, lo storico del medioevo Ferdinando Gregorovius e quello della Chiesa mons. Agostino Saba avallano un grossolano errore di immaginazione che già il cardinal Cesare Baronio sulla scorta di Glabro aveva convalidato, ambientando nel 1036 la fuga di Benedetto IX, che si sarebbe quindi rifugiato quindi presso l’imperatore Corrado II il Salico per farsi aiutare a recuperare il soglio pontificio. Tuttavia, il 2 novembre dello stesso anno il pontefice presiede uno dei sinodi più popolati, con la presenza di 34 vescovi e numerosi abati, e l’anno successivo gli eventi dimostrano la piena concordanza tra i due poteri nel contrastare due diverse insurrezioni a nord e sud della penisola. A rendere poco credibile l’ipotesi di qualche palese scorrettezza da parte di Benedetto IX concorre anche la spiccata attitudine legalistica di Corrado II, privo di ogni scrupolo nell’entrare in conflitto con gli stessi epicentri del suo potere.\nNel 1037 a Milano papa e imperatore si oppongono congiuntamente, attraverso ripetute scomuniche, l’incarceramento e tentativi di sostituzione, al tentativo autonomistico dell’arcivescovo Ariberto. Questi, che aveva incoronato Corrado quale Re d’Italia, aveva subìto i contrasti degli aristocratici della Lega Motta, per poi porsi alla guida della rivolta della città, inaugurando l’uso simbolico del Carroccio e coinvolgendo anche Parma, poi oggetto delle rappresaglie imperiali; tuttavia, le due autorità non ottengono nessun risultato apprezzabile e la situazione si mantiene a lungo in stallo. Invece, a Salerno l’imperatore sostiene con efficacia il potere del principe longobardo Guaimario V, il cui fratello Pandolfo ha sposato Teodora di Tuscolo, zia del pontefice, rafforzando in questo modo la posizione complessiva dei Conti. La situazione conosce notevoli intrecci etnici e di potere: Guamario intercede presso l’imperatore per concedere Aversa al suo feudatario normanno Rainolfo, mentre l’altro principe longobardo Pandolfo III di Capua subisce un momentaneo esilio dall’imperatore bizantino Michele IV Paflagone al quale aveva peraltro chiesto soccorso contro Guamario e Rainolfo. A beneficiare di questo intervento è soprattutto l’Abbazia di Montecassino, di cui viene ripristinata l’indipendenza.\nSe gli equilibri sono altamente instabili e si modificheranno ancora coinvolgendo territori sempre più ampi, sempre nel 1037 l’imperatore con la Constitutio de feudis favorisce l’ereditarietà dei feudi minori, permettendo anche all’incipiente incremento demografico di distribuirsi nelle città che ricominciano a fiorire dopo il periodo in cui è prevalso l’incastellamento e la concentrazione delle rocche. La disposizione apre ai cambiamenti a venire dal momento in cui il costituirsi di unità amministrative che frazionano il fronte nobiliare permettono la definizione di un nuovo ceto sociale e quindi anche di una tendenza politica differente da quella dell’Imperium. L’epoca ci confronta con tessere che sembrano derivare da mosaici diversi, il cui il disegno complessivo potrebbe essere reso più comprensibile proprio ponendo in rilievo la figura di Benedetto IX.\n2. Ritratto di un giovane pontefice\nRicorda Jacques Le Goff che già dalla caduta dell’Impero del 472 la Chiesa di Roma si insedia a livello locale appoggiandosi a centri urbani all’epoca in forte contrazione e sottoposti al potere dei vescovi, proprio mentre il vescovo dell’Urbe assume il ruolo di Pontifex Maximus ed eredita il ruolo dell’Impero nel tentativo di imporre supremazia su tutte le Chiese, a partire da quella di Costantinopoli. A Bisanzio invece l’Impero romano procede per oltre un millennio accentrando il potere teocratico del Basileus, a cui si sottomette il patriarca, a sua volta limitato dalla Chiesa, mentre si articola una forma statale priva di connotati di appartenenza etnica e di classe le cui componenti decisive sono l’aristocrazia militare e la burocrazia urbana. Da parte sua Roma è a lungo un ducato bizantino e inizia a stabilire il potere temporale e territoriale con la Donazione di Sutri compiuta del re longobardo Liutprando nel 728, giustificando la propria appropriazione del patrimonio di San Pietro in base alla Constitutum Constantini, un documento posticcio ma decisivo per legittimare le aspirazioni pontificie. L’Urbe riceve ulteriori donazioni e il sostegno dei poteri franchi e rinnova l’istituto imperiale prima nell’800 con Carlo Magno e poi nel 936 con Ottone I; tuttavia i Rex _Barbari _che ascenderanno in Occidente al ruolo di imperatori non saranno mai riconosciuti tali da Bisanzio.\nNell’impianto teorico prevalente di quello che in seguito sarà chiamato Sacro Romano Impero, il trono e l’altare sono come il sole e la luna: ognuno dei quali deve mantenersi nel quadro dell’ordine e della vocazione che gli è propria, permettendo al mondo ordine e misura. La distinzione tra i due non è però ben comprensibile, perché laddove il potere dell’Imperium esercita sacralità, l’Ecclesia manifesta vocazione imperiale. In pagine in cui nel tempo a venire indagherà il “farsi” del reale, Hegel definisce la cristianità medievale, così come l’ebraismo, nelle forme della «coscienza infelice», che per la Fenomenologia dello Spirito vige laddove due autocoscienze non riescono a cogliere la loro identità, ma si concepiscono come opposte ed estranee. Il filosofo si riferisce propriamente al rapporto del mistico con Dio, per cui la speranza si volge integralmente al trascendente, condannando la stessa speranza di cui si anima ad essere priva di compimento. Tuttavia, possono essere verificate ulteriori implicazioni di tale coscienza infelice, straordinariamente empiriche, proprio dove l’ideale del papato sembra quello di legittimare l’imperatore senza averlo troppo tra i piedi, e la prassi dell’imperatore consiste nel pestare quando può i piedi al papa.\nLe lotte tra papa e imperatore con Benedetto IX e Enrico III conoscono una radicalità e un’asprezza che un quarto di secolo dopo sarà uguagliata con segno opposto da quelle tra Gregorio VII e Enrico IV, e nelle quali davvero ogni parte costringe l’altra all’estraneità e quindi all’inessenzialità. Per usare le parole di Hegel, in questi dissidi prevale un rapporto conflittuale tra essenza e non-essenza che rende l’eventuale vittoria di uno dei due termini quale semplice sottomissione del «nemico» _e mai come piena integrazione di forze. In tale movimento le «_singolarità» sono costrette a riemergere di continuo anche nella tensione all’«Immutabile», determinando un’aporia che invece sarebbe superabile soltanto attraverso la rinuncia a sé e un sacrificio effettivo, in grado di riconoscere che potenza e attività pur compiendosi in se stessi dipendono dall’altro. Tale mediazione accompagna tanto la conservazione delle peculiarità quanto il loro rendersi universali, permette così all’infelicità di rovesciarsi nell’appagamento di sé.\nNel pensiero di Hegel ad essere cruciale è la capacità della ragione di realizzarsi attraverso le forme del reale, e ciò è da lui concretamente visto nel suo effettivo compiersi; nella nostra contemporaneità tale idea sembrerebbe piuttosto incerta, e perlopiù dobbiamo accontentarci di veder tralucere qualche mezza ragione da accadimenti apparentemente insensati, anche grazie alla mediazione di apparati concettuali sepolti nella nostra storia quali le “forze catecontiche”, rese a a noi contemporanee da una riflessione di lungo periodo come quella di Massimo Cacciari. A maggior ragione, possiamo restituire tali concezioni all’epoca che gli è propria, laddove nel medioevo vige con forza l’idea che alla base dei poteri sussista l’esigenza del kathecon, potenza in grado di trattenere l’Apocalisse e l’Anticristo. Tale idea è espressa da San Paolo nella Seconda Lettera ai Tessalonicesi (2, 6-9): teologi quali Giovanni Crisostomo nel Commentarius all’epistola evidenziano tale trattenimento quale compito dell’Impero romano cristiano, la cui caduta rivela il “mistero” dell’iniquità e della menzogna. La Chiesa eredita l’afflato dell’Impero e gli restituisce forma e capacità decisionale, completandolo con la propria funzione evangelizzatrice.\nL’Imperium, come ricorda ancora nel 954 nel Trattato dell’Anticristo l’abate Adsone di Montier-en-Der, deve proseguire nel suo compito di sottomettere tutti i regni terrestri ad una Universitas capace di risolvere ogni volontà individuale senza dar luogo a disgregazioni, contrastando quindi l’Anticristo, che nascendo da stirpe ebraica a Babilonia affermerà di essere figlio di Dio. Tuttavia, trattenere la fine (eschaton) e contenere l’urto dell’Anticristo comporta la loro stessa possibilità di esistenza proprio all’interno degli istituti imperiali ed ecclesiastici, e così prospettiva della fine e urto dell’Anticristo divengono letteralmente presenti nei momenti di maggiori crisi. Le non rare accuse rivolte a diversi personaggi storici di realizzare l’Anticristo vedono il loro punto di maggiore condensazione proprio nella figura di Benedetto IX: tale evenienza, invece di lasciarci crogiolare in banali riflessioni moralistiche, deve farci chiedere quale possa essere il senso effettivo della vicenda complessiva di cui egli è parte. Recenti contributi particolarmente significativi nella ricostruzione di testi, contesti e pretesti sono quelli del medievista Ovidio Capitani e della storica del territorio Valeria Beolchini, che spiccano per la competenza della valutazione delle fonti rispetto ai pasticci dei pubblicisti intenti a propagare pregiudizi e copiarsi l’un l’altro.\nMettendo il pontefice tuscolano a confronto con la storia, oltre a conoscere che è stato eletto grazie al denaro dal padre «non parva plofigata» (Desiderio di Montecassino), possiamo anche constatare che la circostanza all’epoca è piuttosto comune e la sua attività effettiva è del tutto regolare. Tra i suoi cardinali ci sono figure prestigiose come Gebeardo, arcivescovo di Ravenna e protettore dell’Abbazia di Pomposa, e Lorenzo arcivescovo di Amalfi, erudito che riconduce la cultura classica al cristianesimo. Oltre a realizzare numerosi interventi urbanistici a Roma e nella Campagna, il papa nel primo periodo del suo pontificato si concentra a regolarizzare i rapporti tra enti ecclesiastici dell’Italia centrale, con interventi a Silva Candida, dove concede all’arcidiacono Pietro e ai suoi successori l’incarico di bibliotecari e cancellieri della Chiesa, e a Grottaferrata, dove dona un terreno al monaco basiliano Bartolomeo, che regge il monastero di rito greco ma di confessione latina fondato dall’eremita di origine calabrese Nilo, già consacrato da suo zio papa Giovanni XIX. Concessioni e protezioni coinvolgono in maniera particolare Perugia, Firenze, Pesaro, Verona e anche Bordeaux, e inoltre istituisce l’arcivescovato di Siponto distaccandolo da quello di Benevento. All’inizio del decennio successivo interviene sulle autorità del Montefeltro per una pieve in Bagni di Romagna, sul possesso di due villaggi contestati dai vescovi di Toscanella e Castro e ordina un vescovo a Troia. La sua azione si inserisce nella tensione inaugurata dalla riforma cluniacense nel secolo precedente con gli auspici di Alberico II di favorire strette relazioni tra papato e monasteri, per sottrarli al potere del clero feudale ed alle eventuali prepotenze dei vescovi-conti locali.\nIl cancelliere Pietro ci offre un quadro piuttosto truce dell’Urbe del secolo XI: i nobili razziano chiese in rovina, i preti si danno ai bagordi, i pellegrini sono assaliti e saccheggiati dai briganti e la gente si ammazza regolarmente per strada. Di tale mondo, considerata la generale ostilità dimostrata nei suoi confronti, Benedetto IX sembra essere un autentico campione, laddove, come ci ricorda Capitani, riesce ad attirare biasimo da componenti molto diverse: oppositori del particolarismo (Rodolfo Glabro), fautori dell’azione moralizzatrice e di tutela da parte dell’impero (Annales Altahenses, Annales Corbeienses, Ermanno Augense); sostenitori ierocratici e anti-imperiali dell’assoluta regolarità della vita religiosa (De ordinando pontifice), austeri spiriti monastici (Odilone di Cluny).\nIl teologo e santo Pier Damiani, convinto riformatore e acceso moralista, fustigatore del clero pedofilo e sodomita, in un’invettiva arriva a definirlo, tra le altre cose, «apostolo dell’Anticristo», «saetta scoccata da Satana, verga di Asur, figliolo di Belial», «puzza del mondo, vergogna dell’umanità». Bonizone di Sutri, entusiasta seguace di Gregorio VII e sostenitore del pauperismo dei Patarini milanesi, ci riferisce che di propria mano il pontefice si rese colpevole di «numerosi e turpi adulteri ed omicidi». L’anonimo biografo di Leone IX, il suo definitivo rivale sul soglio pontificio e in seguito riconosciuto come santo, informa che il pontefice tuscolano è sistematicamente impegnato a contravvenire i dieci comandamenti. Vittore II, un suo successore tedesco, lo definisce «ladro ed assassino», «scellerato oltre ogni dire». Il  cardinal Bennone fornisce i dettagli scabrosi per cui «attirava le donne nei boschi e sulle montagne», aggiungendo selve di racconti storicamente inverosimili su una sua alleanza con Pietro re d’Ungheria e confondendo le successioni papali già complicate per conto loro. Desiderio di Montecassino, il pontefice Vittore III, ribadisce l’aspetto lascivo per cui* «era votato alla voluttà e molto più incline a vivere come epicureo che come un pontefice»*, concetto sul quale ritorna anche l’abate_ Luca dell’Abbazia di Grottaferrata (luogo in cui Benedetto IX finirà i suoi giorni)  affermando che era «troppo giovane e dedito ai piaceri»_.\nRaccogliendo le testimonianze su questa figura a proprio modo “leggendaria” ed “epica”, probabile primo esponente di un’illustre schiera di bohemiens, Gregorovius annota che «con Benedetto IX il papato toccò il fondo della decadenza morale» e aggiunge tra le molte perle che egli «conduceva tranquillamente in Laterano una vita da sultano orientale», confezionandone per bene l’aspetto demoniaco laddove impiegava le formule di evocazione contenute nei «libri segreti» del Laterano nel far «commercio» nei boschi con il diavolo. Le accuse sono forti, seppur piuttosto generiche, ma certamente suscitano attenzione: infatti, quando i riferimenti a questo discusso pontefice non sono vergognosamente omessi, è luogo comune diffuso avventarsi sulla sua figura per esecrarlo, fornendo ritratti zeppi di imprecisioni più o meno volute che hanno come unico risultato di confonderne ulteriormente i numerosi enigmi.\nRimane quindi inevitabile riferirsi anche alla migliore opera narrativa dedicata al controverso personaggio, rappresentata dal romanzo storico Benedetto IX (1899) scritto da Raffaello Giovagnoli, un patriota di sinistra inizialmente antimoderato e anticlericale progressivamente stemperatosi verso posizioni conciliatorie, che ha dedicato la sua scrittura ad esplorare le diverse declinazioni dell’idea di Roma. Convinto come storico dell’esistenza di intrinseche necessità, in qualità di narratore equidistante da moralismi e semplificazioni, è attento al realismo di figure e ambientazioni; rispettando i canoni delineati per il romanzo storico da Manzoni, Giovagnoli sa utilizzare i documenti a disposizione per approfondire i caratteri di un’epoca attraverso il rilievo fornito a protagonisti esemplari. Rispetto a questo pontefice, dai tratti apparentemente così perversi, che rappresenta indubbiamente un enorme catalizzatore per indagare le tensioni tra laico e profano e tra cristianità e paganesimo che animano il cattolicesimo, nonostante le forzature con cui propone elementi a volte completamente anacronistici e altre volte del tutto sbagliati, non manca l’intento di regalarci sfumature suggestive nell’affresco di un’era. Facendo attenzione a confrontare gli elementi che la sua fantasia ci fornisce con dati documentari comprovati, Giovagnoli può soccorrerci nel trovare alcuni dei tasselli mancanti della vicenda.\nIl pontefice Benedetto ci viene incontro con una descrizione basata sui ritratti del Platina e altre fonti iconografiche: «dal viso oblungo, bianchissimo di pelle, pupille turchine, capelli biondi, riccioluti e un po’ stempiato, affetto da leggero strabismo e dal naso aquilino, ben rasato». Veste preferibilmente «una tunichetta di seta bianca, tutta lavorata a fregi d’oro e stretta alla vita, mediante una larga cintura di cuoio tempestata di pietre preziose […], stretti calzoni di seta di Reims finissimo di colore azzurro chiaro […], un piccolo e leggiadro berretto di seta, di colore azzurro simile a quello dei calzoni, sul quale tremolava una piuma bianca». Nel romanzo il papa entra in scena davanti alla Basilica Laterana alla testa di un corteo che sembra una Street Parade ante litteram (anche per Giovagnoli) mentre si reca ad una battuta di caccia ad Ostia; è seguito da un’orchestra di fiati, paggi e falconieri e, oltre ad esponenti di nobiltà e clero, esibisce giovinastri volgari e cacciatrici in abiti succinti, licenziose e procaci.\nTra queste, alcune delle sue molte donne: la bionda Gismonda di Wolfendorf, una tedesca massiccia, altera e colta, che si dice sia stata già amante del papa “mago” Silvestro II e mantenutasi giovane grazie al sangue dei bambini rubati alle famiglie; la graziosa ma risoluta morettina Gemma dei Frangipane, congiunta a suo fratello Gregorio II, senatore e patrizio romano, capo politico e militare e giudice della città, soprannominata la «moglie del papa». Altre cavalle della sua scuderia rispondono ai nomi di Edvige di Cencio, aristocratica veneziana di stirpe reale ungherese, chiamata vezzosamente «Venere di Milo» oppure «Maria santissima nuovamente incarnata», nonché la sua dolce zia la contessa Emilia, dalla quale oltre a pretendere morbose attenzioni si fa elargire anche un discendente. Il papa, pur se a volte avverte il peso del suo alto uffizio, ha stile, è raffinato e di buona compagnia, organizza cene e ricevimenti suntuosi, allegri e ben assortiti, dove si scatena con sillogismi assurdi il buffone prediletto della corte, un ciccione di nome Scheletro; dimostra inoltre di essere un vero uomo di mondo nel divertirsi a passare le notti vestito da marrano tra bettole e bordelli, per venir riportato a casa in spalla ubriaco dal suo massiccio scudiero Oviccione Dello Massimo, fedele compagno di sbronze e «sempre pronto alle risse ed al sangue». Al colmo del divertimento e adeguatamente camuffato, nella mitica notte di San Giovanni del 1043, dopo essersi abbuffato di lumache, lega con una catenella due gatti tra loro per poi gettarli nel fuoco. Il popolo lo chiama «maledetto nove volte», e non c’è mica da stupirsi.\nGiovagnoli ha una prosa molto fluente e ben costruita, a tratti commovente e sempre interessante, sa giocare d’anticipo, fare colpi di scena e sciogliere gli intrecci, è seducente nelle scene di sesso e divertente quando mette in bocca ai personaggi del popolo un’ipotetica lingua tuscolana che rassomiglia al dialetto frascatano che ancora oggi qualcuno sa parlare. Per quanto abbia un ritmo narrativo un po’ lento, è capace di irrompere con vividi squarci allucinatori, riuscendo comunque a mantenere l’attenzione del lettore anche quando si dilunga nelle descrizioni di personaggi seduti a tavola e impiega secoli di intrecci dinastici per far accadere qualcosa – ma per manicaretti quali orso arrostito infarcito di lardo e condito con salsa garofonata, si può anche aspettare. Tuttavia, i racconti grassi, osceni e delinquenziali sul conto di  Benedetto IX, per quanto molto simpatici, possono rispondere solo in parte alle domande della storia e rendono necessaria una ricostruzione della vicenda del pontefice tuscolano in grado di individuare il momento in cui matura la sua contrapposizione agli altri poteri: infatti, è nella frattura tra il ruolo esercitato, la sua tradizionale legittimazione e i nuovi orientamenti in atto che la vicenda assume valore emblematico.\nIl singolarissimo caso del pontefice Benedetto arriva a chiudere un periodo in cui aristocrazia romana e papato si identificano e va compreso non tanto secondo un’agiografia rovesciata, quanto attraverso una prospettiva di lungo periodo nella quale viene a verificarsi la rottura degli equilibri che definiscono le funzioni del soglio pontificio, che per rispondere alla vocazione universale derivatagli dall’eredità di Roma non può più limitarsi ad essere espressione dell’egemonia dei poteri locali e deve trovare nuove aperture. Inoltre, occorre valutare attentamente i rapporti con la casa regnante tedesca, laddove nel 1039 Corrado II muore per la peste contratta nel Meridione ed è sostituito sui troni di Germania e Italia dal figlio Enrico III da Ingelheim, detto il Nero per via della barba. Potente guerriero e governante inflessibile, destinato ad avviare cambiamenti importanti, esprime regalità anche nel monogramma che lo simboleggia, nel quale iniziale e cifre realizzano il cristogramma, una figura ad asterisco che copre tutte le direzioni dello spazio, ulteriormente arricchita dalle lettere del titolo.\n3. Trono versus altare\nSegnala Le Goff che il Sacro Romano Impero aveva «la testa a Roma e le braccia in Germania»: nella concretezza dei processi storici, Roma rimane lontana dai processi decisivi dell’area continentale, mentre i paesi tedeschi diventano progressivamente acefali. L’istituzione è quindi più teorica che reale e, pur godendo di grande prestigio simbolico ed esercitando notevole influenza culturale, esaurirà la sua forza politica senza averla mai dispiegata del tutto. Laddove la sua polarità è basilare nella dinamo degli eventi, è però riduttivo definirla quale semplice forma vuota destinata a consumarsi nelle dispute tra i poteri da cui è costituita, a meno che questo vuoto non sia in grado di generare e di riempirsi continuamente di contenuti. Conflitti e cambiamenti sono in corso anche nella teocrazia bizantina, basata, come ricorda Steven Runciman, su un’universalità che tende a raccogliere tutti i popoli e a renderli membri di un’unica Chiesa, in modo da realizzare l’imitazione del Regno di Dio, la cui capacità plastica di accogliere possibilità risulta molto meno rigida di quanto si possa pregiudizialmente supporre.\nA Bisanzio e a Roma il ruolo internazionale e l’importanza delle componenti istituzionali sono tra loro in continua opposizione: al prevalere della potenza militare di una, corrisponde la debolezza dell’altra; se in una prevale l’aristocrazia cittadina, nell’altra assistiamo al suo decadere; gli strumenti attraverso cui il Laterano cerca equilibri con il trono conducono sul Bosforo a scompensi tra imperatori e patriarchi. Bisanzio, dopo aver conosciuto con Basilio II il suo apice, si trova sull’orlo di un lungo declino gestito dagli esponenti della dinastia macedone a lui successivi, ed è travolto da conflitti simili a quelli romani. Il ruolo di Roma è cresciuto per l’identificazione tra aristocrazia e soglio pontificio, gestito prevalentemente dalla stirpe di Teofilatto e dai suoi discendenti Tuscolani, che attraverso vicende per nulla lineari hanno inoltre ricostruito il tessuto connettivo dell’Impero. Nell’anno esatto in cui l’ultimo pontefice tuscolano Benedetto IX muore nel monastero di Santa Maria di Grottaferrata, estremo lascito del mondo bizantino all’Occidente, a Costantinopoli si consuma il definitivo scisma tra i due mondi cristiani, del quale principale artefice è il patriarca Cerulario, che entra in conflitto con diversi esponenti del potere imperiale proprio dove emula il ruolo del papa.\nRoma e Bisanzio sono due modelli speculari, seppur molto diversi, specchi opposti e distanti che nel momento in cui stanno per distogliersi definitivamente lo sguardo rimandano l’uno l’immagine dell’altro in modo distorto: se ruoli, rituali e paramenti occidentali sono fortemente ispirati al modello bizantino, a Costantinopoli il mito e il modello di Roma, così come le frontiere occidentali, sono decisive quanto mai. Nel secolo X, la potente Marozia consegna in sposa la figlia Berta ad un figlio dell’imperatore Romano I Lecapeno; Alberico II figlio di Marozia, princeps laico di Roma, e l’amante di lei Ugo di Provenza, feudatario di Ottone I e imperatore mancato, tentano l’incrocio dinastico con una principessa bizantina; i rivali Aleberico e Ottone sono quindi destinati ad imparentarsi, e da loro discende Ottaviano, il già citato papa Giovanni XII, modello di ogni biasimo possibile verso i pontefici del periodo. L’imperatore sassone Ottone I tenta di trovare sul Bosforo una moglie per suo figlio in modo da ricevere in dote anche i possedimenti bizantini del Meridione, ma la delegazione di Liutprando è umiliata dall’imperatore Niceforo Foca; Ottone II sposa quindi Teofane, probabilmente figlia di Giovanni I Zimisce e pertanto non di pura stirpe porfirogenita; il piano di congiungere le due Rome è quindi di nuovo rinnovato e mancato dal mezzo sangue Ottone III.\nNel secolo XI a Bisanzio il modello di _eikumene _romana è compiuto nella massima estensione da Basilio II, che conferisce all’impero domìni che vanno dal Mar Adriatico al Mar Caspio, dalla Croazia al Tagikistan; dopo cinquant’anni di regno succede a lui il fratello Costantino VII, infatuato del mito romano in forme più domestiche. I cronisti spettegolano nella vecchia come nella nuova Roma, e pertanto sappiamo che Costantino un giorno imita Traiano, un altro Marco Aurelio, quello dopo Giustiniano, passando da un banchetto a quello successivo senza prendere una decisione. A lui succede la figlia Zoe, quasi contemporanea di Benedetto IX e come lui protagonista di vicende piuttosto travagliate, mentre per quanto riguarda il numero di mariti è piuttosto affine all’antenata di questi, Marozia.\nOggi come ieri, il discredito di un personaggio importante non dipende da una sua eventuale pessima condotta, ma è deciso dai rapporti con coloro che ne definiscono il potere: la diffamazione, quando è praticata a certi livelli, non è mai uno strumento fine a se stesso, e occorre leggere aldilà dei contenuti grossolani che evidenzia. La pessima fama di Benedetto IX si costruisce lentamente, insieme alla crescente contrapposizione con Enrico III. Infatti, in un periodo di poco precedente, Pier Damiani stesso aveva scritto al cancelliere papale Pietro, sempre riconfermato all’incarico in tutto l’intricato periodo in questione, di aver desiderio di lavorare per il pontefice «beatissimo ed apostolico». È inoltre su consiglio del santo che il pontefice scomunica i vescovi di Fano e Pesaro a causa delle loro «perduranti nefandezze». Con altre disposizioni la cui data rimane non precisata sopprime per cattiva condotta il convento femminile di San Juan de las Abadessas (Ripoll), e istituisce una sede espicopale a Finisterrae. Nel 1039 Bretislao duca di Boemia e Severo vescovo di Praga, trafugano il corpo di S. Adalberto apostolo della Prussia e invadono la Polonia: Benedetto IX li costringe a sottomettersi al nuovo re e a costruire un monastero. Sembra incerta tuttavia la sua effettiva partecipazione all’atto più importante della sua attività pontificale, che si verifica nel 1040 a Marsiglia, dove alla presenza di ventitré vescovi della Provenza è riconosciuta la Tregua dei, che vincola la conflittualità armata permanente dell’epoca all’osservanza di periodi regolari di pace. Nel 1041 il pontefice scomunica l’insorto ungherese Samuele, in lotta contro il legittimo re Pietro, e santifica in modo non del tutto canonico l’asceta Simone di Treviri morto pochi anni prima. Fin qui, tutto bene.\nLa prima avvisaglia dell’incrinatura tra poteri avviene su diversi terreni di scontro nel 1043. Il re tedesco ha già conquistato Boemia e Carinzia, è in guerra con Goffredo di Lorena, detto il Barbuto, per annettere anche la Lotaringia, e sta affrontando le rivolte degli Ungheresi tornati al paganesimo. Il messo Adalgero comunica ai vescovi di Pavia, Asti, Marengo e Como che la sua prossima discesa nel Regnum italico avrà come oggetto la revisione della condotta dei patrimoni ecclesiastici. Pur se il suo intento fosse stato relativo a semplici atti amministrativi scevri da ogni esigenza di riforma, è comunque inevitabile la presa d’atto delle modalità di elezione vescovile, che coinvolgono frequenti pratiche simoniache di compravendita dei titoli religiosi, considerate del tutto ordinarie e implicite negli episcopati italiani e destinate a precisarsi nello stesso pontificato romano negli eventi che nel 1046 segnano la calata del re in Italia. Infatti, all’epoca la simonia era normalmente definita come “beneficium”, i vescovati erano apprezzate fonti di rendita e addirittura venivano messi all’asta; ancora nel 1058 il cardinale Umberto di Silva Candida ci informa che dal tempo degli Ottoni a quello di Enrico III la vendita degli uffici ha avuto enorme diffusione per tutte le terre dell’Impero.\nUn altro elemento di conflitto viene a porsi quando nel novembre dello stesso anno Benedetto IX invia in Germania i messi apostolici Andrea vescovo di Perugia e il clericus Sichelmo, ai quali Enrico III concede la defensio regia al monastero di San Miniato di Firenze. Tuttavia, tale riferimento amministrativo non è l’unico interesse dei legati: Giovan Battista Borino segnala la fondata ipotesi di una missione esplorativa rispetto alla sanzione delle possibili nozze del re tedesco con la cugina consanguinea Agnese di Poitou, considerate incestuose negli ambienti canonici. Inoltre, i rapporti stanno per infrangersi su una questione di enorme rilevanza politica che coinvolge il nord-est italiano, strategico per i passaggi tra i territori germanici e quelli italiani. Gli imperatori hanno un preciso interesse nel mantenere punti d’appoggio in città come Milano, Aquileia e Ravenna per controllare le vie di comunicazione tra Germania, Italia settentrionale e Roma. Pertanto, all’indebolirsi della posizione di Milano, si incrementa il ruolo di Aquileia, “seconda sede” episcopale in Italia, e i problemi emergono definitivamente nel momento della successione della carica vescovile della città, testa di ponte decisiva degli interessi imperiali.\nIl conflitto che oppone papa e imperatore su tale questione prescinde ormai tanto dalle lontane rivolte anti-imperiali di Berengario I del Friuli, quanto dal ruolo ricoperto dai vescovi-conti, i cui privilegi spesso dipendevano dalla frode e la stessa acquisizione dell’incarico poteva essere decisamente fuori dalla legge. Nel 1027 era accaduto un fatto cruciale, laddove Poppone di Treven vescovo di Aquileia aveva conquistato Grado con le armi e contro la volontà dei suoi abitanti, ottenendo il riconoscimento dell’annessione dall’imperatore Corrado II e dal papa Giovanni XIX. Nel 1042 è nominato come nuovo vescovo Eberardo III, canonico di Augusta e cancelliere del re, e nel 1045 muore anche Ariberto arcivescovo di Milano, reintegrato nelle proprie funzioni da Enrico III, ma nei suoi ultimi anni contrastato da rivolte popolari che iniziano a coinvolgere anche il movimento pauperistico dei Patari. Ovidio Capitani evidenzia come nell’Italia settentrionale l’assenza di Ariberto è più temuta dell’eventuale profilarsi di una figura di pari importanza: l’arcivescovo aveva esaltato il particolarismo politico servendosi a vario livello dell’impalcatura di piccole e grandi forze dell’Italia centro-settentrionale, senza però rappresentare ad un livello ancora propriamente “comunale” gli effettivi interessi dell’alto clero contro l’invadenza tedesca. Pertanto, l’equilibrio di particolarismi che aveva trovato fulcro in Ariberto evolve quando questi viene a mancare, a vantaggio di forze estranee al contesto propriamente italiano.\nIl rischio di un’intromissione dell’imperatore è compreso tanto dall’episcopato dell’Italia settentrionale, che intrattiene legami piuttosto stretti con la casa regnante tedesca, quanto da Benedetto IX, i cui rapporti con la stessa sono forse meno puntuali, ma istituzionalmente imprescindibili. La dimensione della pur notevole potenza tuscolana è strettamente regionale e continuamente minacciata al suo interno da fazioni avverse, alle quali ora si aggiunge anche l’incertezza su un eventuale sostegno di Enrico. Questa situazione problematica conduce a considerare opportuna la bolla emanata dal sinodo dell’aprile 1044, che in un capolavoro di sottigliezza non menziona neppure il re tedesco e il vescovo Eberardo, attenendosi ad esaltare la funzione del papato a difesa degli interessi episcopali italiani non legati al trono. Si concede appello alle suppliche inascoltate da due anni di Urso di Grado e di Domenico Contareno dux Venetorum, ed è quindi deciso che Aquileia venga separata da Grado e di nuovo eretta quale patriarcato autonomo. Il sinodo condanna in maniera implicita ma decisa l’ingerenza politica del re tedesco, ed è uno dei più popolati dell’attività pontificale di Benedetto IX, probabilmente sollecitato da esponenti del clero del nord Italia; vi troviamo anche Andrea vescovo di Perugia, presente nella missione esplorativa in Germania dell’anno precedente, e anche due futuri pontefici, Giovanni arcivescovo della Sabina (Silvestro III) e Giovanni Graziano arcidiacono di San Giovanni a Porta Latina (Gregorio VI). In un ardito disegno tattico, si considera che l’impresa possa costituire una carta importante nell’eventualità di altri confronti con Enrico III, ma la situazione precipita rapidamente.\n4. La rivolta di Roma\nNel settembre del 1044 a Roma si scatena una sommossa, molto oscura e complessa, ulteriormente complicata dal fatto che ognuno l’ha raccontata a proprio modo, inglobando tra loro dati incerti e intenzioni di parte, ma alla quale comunque tutte le fonti si riferiscono come ad una sollevazione generale. Possiamo assistere alla scena decisiva attraverso una descrizione non attendibile, ma indicativa, di Giovagnoli. Durante uno dei suntuosi ricevimenti papali, l’insorto Gelasio Melafiore, uno dei più valenti balestrieri del tempo, scocca una freccia verso la fronte di Benedetto IX, che però colpisce la spalla sinistra del fratellastro Romano, figura forse di pura fantasia, ubriaco come il pontefice e chino a parlargli sottovoce. All’attentato hanno collaborato le guardie della scorta e anche alcuni sodali del papa, il quale reagisce scomunicando coloro che hanno congiurato contro la sua persona servendosi «della frode, del tradimento, della calunnia e del ferro nei loro sacrileghi attentati». Nella rivolta, capitanata da Tolomeo Crescenzi, figurano esponenti degli Anguillara, Annibaldi, Astalli, Capizucchi, Crescenzi, Colonna, Normanni, Bucciaporci, Del Sasso, Savelli: in pratica, buona parte della nobiltà romana si oppone al pontefice, così come molti suoi parenti. I capi della sommossa sono rinchiusi nella Torre dei Conti presso il foro di Nerva, ma non finisce lì.\nGiovagnoli, attraverso un anacronismo funzionale a renderci il senso dell’epoca, introduce negli eventi esponenti di famiglie che appartengono perlopiù a periodi storici successivi, che possiamo anche conoscere integrando recenti studi di Mario Sanfilippo con quanto emerge dalla valutazioni delle fonti. I Colonna sono i più diretti eredi del potere dei Conti di Tuscolo, saranno esponenti decisivi della nobiltà romana dei secoli a venire e discendono da Pietro “dalla Colonna”, figlio di Gregorio II, fratello di Benedetto IX; se Gregorio inizialmente è responsabile delle proprietà che procedono lungo la valle del Tevere a nord della città, i Colonna porranno roccaforte in diversi feudi della Campagna a sud, tra i quali Marino e Preneste (Palestrina). I loro acerrimi rivali risponderanno al nome degli Orsini e fanno riferimento al patronimico Orso già molto diffuso al tempo di Benedetto IX; il loro esponente Clemente III favorirà assieme all’imperatore Enrico V la distruzione finale della città di Tuscolo compiuta dal Comune di Roma. Invece, l’esistenza dei Frangipane, anche questi congiunti ed eredi dei Conti, è attestata dal 1014 con la presenza di un Leo qui dicitur Frangipane, addetto alla distribuzione gratuita del pane, si dividono in diversi rami legati all’antica aristocrazia territoriale e avranno un numerosissimo numero di cardinali decisivi nell’elezione dei pontefici del secolo successivo. Occorre citare anche i loro parenti e rivali Pierleoni, non compresi in questo elenco, di origine ebraica e legati ai nuovi poteri finanziari; il capostipite è il convertito Baruch-Benedetto Cristiano, la famiglia prende il nome dal figlio Leone, sposato ad una Frangipani, e dal nipote Pietro; l’esponente più significativo sarà di lì ad un secolo l’antipapa Anacleto II, e in diversi modi sono ipotizzati legami tra loro, Gregorio VI e Gregorio VII.\nGli Annibaldi sono congiunti dei Conti e ne ereditano molti feudi nella Campagna al confine con il Meridione, tra cui il castello della Molara, succedendo inoltre ai Frangipane nel controllo militare della città. I Dal Sasso sono vassalli e forse parenti con i Tuscolani e prendono il nome da una località presso Cere (Cerveteri), controllano la Tuscia fino a Sutri e anche i beni dell’Abbazia di Farfa; per quanto in questa fase di agitazioni il ruolo del conte Gerardo sia piuttosto dibattuto, è certo che questi successivamente stabilirà con Benedetto IX un’alleanza atta a preservare il ruolo dell’aristocrazia romana nella determinazione del soglio pontificio. I Crescenzi sono tradizionali rivali dei Conti, hanno espresso un conflitto molto aspro con Ottone III di cui Crescenzio è stato eroe e martire e i loro rapporti con la corte bizantina hanno generato un antipapa sanguinario come Bonifacio VII, rivale del pontefice tuscolano Benedetto VII fedelissimo di Ottone II; da Preneste si diffondono fino alla Sabina e, se come i Tuscolani discendono da Teofilatto e Teodora, un loro ramo in seguito confluirà nei Colonna. I Savelli compaiono solo nel XII secolo, anche loro sono legati alla Curia vescovile e un loro esponente, poi eletto papa come Onorio III, è l’autore del Liber Censum, importante collezione di atti amministrativi realizzata l’anno successivo la distruzione di Tuscolo; dallo smembramento dell’immenso patrimonio racimoleranno come tutti qualcosa e daranno anche il nome al castello di Borghetto presente sulla via Latina. Insomma, al di là della variabile del papato, gli esponenti dell’aristocrazia passano il tempo ad incrociarsi, fottersi e farsi guerra tra loro, come in tutta Europa.\nUn’attenta ricostruzione della rivolta romana è stata tentata da Borino sulla base degli scarsi e spesso contraddittori elementi forniti da Rodolfo il Glabro, dal Chronicon e dal Regestum di Farfa, dagli Annales Altahenses, da Ermanno Augiense, Desiderio di Montecassino, Bonizone e Bennone; la notizia più ampia è quella degli Annales Romani, che, pur collocando gli avvenimenti nel MXLVI anziché nel MXLIV, rappresenta la fonte più prossima ed esauriente.\nBenedetto IX sfugge alla rivolta riparando presso Monte Cavo, la più alta montagna della regione tuscolana, dove già secoli prima aveva trovato rifugio un altro transfuga eccellente, il re etrusco Tarquinio il Superbo. In città infuria la guerra e si verifica anche un terremoto: l’evento è così parossistico da farci convenire con Rodolfo Glabro che l’eclisse di qualche anno prima abbia un valore scenografico molto pertinente. Gli insorti fanno riferimento al Vaticano e a Castel San Angelo, roccaforte dei Crescenzi, mentre Laterano, Trastevere e Città Leonina sono presidio dei Tuscolani. I combattimenti più aspri si svolgono a Santo Spirito, nel territorio del conte di Galeria Gerardo del Sasso, che sappiamo essere figlio di Ranieri e giudice a Corneto. Le truppe di Gregorio capitolano il 7 gennaio 1045 dopo circa cento caduti in battaglia e tre giorni d’assedio da parte di milizie guidate dai Crescenzi di ramo Stefaniano. Il 20 gennaio 1045 viene posto sul soglio pontificio Giovanni arcivescovo della Sabina con il nome di papa Silvestro III. È un probabile congiunto dei Crescenzi e assume l’incarico sborsando parecchio denaro ai rivoltosi, principalmente al conte Gerardo, il quale offre sua figlia quattordicenne Riccarda a Benedetto IX per distoglierlo dalle sue rivendicazioni (Annales Altahenses), ed è permesso al pontefice di definire addirittura un progetto matrimoniale (Bonizone).\nLa rivolta forse non è connessa direttamente alle tensioni nei rapporti tra papa e imperatore generati dalla diatriba sul patriarcato di Grado, ma sicuramente la circostanza fornisce alla fazione ostile ai Tuscolani l’occasione per tentare di spodestarli dal controllo del papato; come suggerisce uno storico non preciso e tuttavia attento come Lombardi, è probabile che il re tedesco abbia foraggiato le rivolte contro il papa. I Crescenzi, in assenza di interlocutori presso la corte bizantina, travolta internamente dagli intrighi che hanno come epicentro l’imperatrice Zoe, per affermare il loro predominio contro quello dei Tuscolani si rivolgono verso la corte tedesca: in un’epoca in cui tutto è citazione, l’ipotesi si può comprovare con lo stesso nome scelto dal candidato crescentino (a Silvestro I è attribuita la Donazione di Costantino, nell’anno 1000 Silvestro II è stato il papa di Ottone III). Inoltre, la calata del re nell’Urbe è sollecitata da un sinodo indetto dall’arcidiacono Pietro, autore della pietosa descrizione della città già riportata. Silvestro III è regolarmente iscritto negli Annales Pontifici, ma riesce a mantenere l’incarico per soli quarantanove giorni, durante i quali procedono i combattimenti in città. Infatti, non è chiaro se Benedetto IX abbia carpito la fanciulla, ma è sicuro che rivuole il soglio pontificio, e con l’intervento armato dei fratelli Gregorio e Pietro scaccia il rivale in Sabina e lo scomunica. Il 10 marzo recupera il papato e lo mantiene per un mese e ventuno giorni fino al I° maggio, il tempo per individuare _“pro bono pacis”, _e in tregua con la parte avversa, un terzo candidato al di sopra delle parti.\nIl recupero del papato non ha affatto dissipato pressioni e tensioni politiche: riguardo alla pessima fama che in qualche modo il papa tuscolano si è guadagnato tra i posteri, non abbiamo modo di valutarne l’effettivo impatto tra i contemporanei. Tra coloro che intervengono a consigliargli la rinuncia per eliminare ogni motivo di attrito, Luca di Grottaferrata nomina il monaco basiliano Bartolomeo, già al suo fianco nell’emanazione della bolla sulla questione di Aquileia, che avrà poi un ruolo decisivo nel suo definitivo ritiro; le circostanze suggeriscono che a trovare un modo di troncare una situazione diventata intollerabile senza perdere del tutto la battaglia con i rivali influisca proprio il suo successore Giovanni Graziano, già presente con Silvestro III al concilio sulla questione di Aquileia, probabilmente già suo padrino di battesimo e figura piuttosto illustre e rispettata, responsabile a San Giovanni a Porta Latina di una delle prime canoniche attestate.\nConformemente ai patti di pace stabiliti da quella che gli Annales Romani chiamano la charta refutationis, andata poi perduta, Giovanni Graziano diviene pontefice con il nome di Gregorio VI: se si richiama al primo papa tedesco che con Ottone III fu fermo oppositore della politica dei Crescenzi, prende il nome di un candidato crescentino costretto alla fuga dalle armi di Benedetto VIII. È confermato dagli Annales Romani, da Pier Damiani, Desiderio di Montecassino ed Ermanno Augense che la consegna è accompagnata dal versamento di una quota la cui entità oscilla dalle 1.000 alla 2.000 libbre d’oro; la cifra sembrerebbe procacciata da Baruch Pierleoni, significativo esponente della comunità ebraica prossimo a convertirsi con il nome di Benedetto Cristiano e a dare origine alla famiglia dei Pierleoni. L’elezione di Giovanni Graziano a nuovo pontefice è gestita da Ildebrando da Soana, monaco a Santa Maria del Priorato sull’Aventino e nominato in seguito suo cappellano; prima di ricevere nel 1073 l’incarico pontificio come Gregorio VII, nome certamente ispirato al suo stimato predecessore e mentore, sarà consulente di cinque pontefici a partire da Leone IX.\nLa fictio storica del Giovagnoli evidenzia la stima che lega Giovanni Graziano ed Ildebrando, e collega il primo ai Pierleoni in qualità di figlio dell’ebreo convertito; se Bonizone associa in modi piuttosto oscuri Giovanni Graziano al nome profeta Onia, l’appartenenza del prelato al gruppo parentale giudaico è legittimata solo nel 1674 da Ottavio Pierleoni con l’apporre il nome di Gregorio VI quale “patruus” (zio) sul sepolcro di Pietro di Leone presente nell’atrio della Basilica di S. Paolo. Ildebrando è da parte sua nativo della maremmana Sovana di Sorano, zona da sempre caratterizzata da una forte presenza ebraica e potrebbe anche essere congiunto di Benedetto Cristiano: se l’ipotesi di una stretta parentela da parte materna con i Pierleoni è stata ampiamente destituita, ha comunque ragione d’essere, considerando inoltre che al tempo gli Ebrei, nonostante fossero discriminati, non subivano persecuzioni ed erano addirittura presenti nei rituali di intronizzazione papale, dove una loro delegazione consegnava la Torah al nuovo incaricato, che la accettava pur rifiutandone l’interpretazione. Il romanzo arricchisce la figura di Ildebrando di spessore umano laddove egli figura quale tormentato e sincero amante della contessa Dal Sasso, madre di Riccarda, la fidanzatina di Benedetto IX; la storia ci racconta che Gregorio VII sia stato molto vicino ai Pierleoni, da cui è finanziariamente sostenuto nel contrastare il potere imperiale sulle investiture religiose: del resto, la riforma era consapevole che per essere profonda doveva avere una forte base economica. Tuttavia, esiste anche la testimonianza, riportata dal Muratori e la cui fonte è Ottone di Frisinga, che nei confronti di Benedetto IX non vi fu nessuna delle transazioni descritte e il papa uscente si limitò a far depositare nelle casse della sua famiglia il tributo versato annualmente a San Pietro dall’Inghilterra.\nIn questa storia assurda le situazioni improbabili sono molte, il vero e il falso non hanno una ripartizione precisa, gli stessi documenti originali sono fortemente adulterati ed è pertanto impossibile non valutare le fabulae nella ricostruzione complessiva della storia. Le notevoli circostanze appena citate possono aver esercitato una forte suggestione nel favorire l’idea della fine dei tempi; l’immagine che prevale di più è quella che rappresenta il papa come un lussurioso e la sua vita privata come un continuo baccanale: se la sua libidine ha già assunto i toni sacrileghi del sacrificio al demonio, giunge ora ad un più proto-borghese progetto matrimoniale, definendosi al grado più infimo con l’umiliazione della richiesta della rinuncia al pontificato. Capitani ci fa notare come tali particolari, atti ad evidenziare l’indegnità del personaggio, non sono così scandalosi da dover addirittura provocare una rivolta: peraltro, la stessa precisazione dell’abbandono del papato rivela che al tempo in un clericus lo stato matrimoniale era ampiamente tollerato, e anche se il papa tuscolano fosse stato un emerito puttaniere, non sarebbe certo l’unico della sua epoca. Pur volendogli lasciare tutta la responsabilità diretta degli eventi, ad essere davvero straordinario è l’accanimento negativo nei suoi confronti: forse il suo problema non è tanto l’esser stato sconfitto, quanto il non essersi mai arreso.\n5. _Mirabilia _e usurpazioni\nLa rivolta di Roma è sedata, ma sta per aprirsi lo scontro con Enrico III. Se la successione papale ha costituito un caso esemplare di simonia, questo sfugge ampiamente ai contemporanei, piuttosto inclini a considerarlo, come segnala anche uno storico insigne come Brezzi, una sorta di indennizzo alla famiglia, che esercita collegialmente funzioni e prerogative, e quindi di “rimborso spese”. Dopo l’accordo con i papi uscenti, l’elezione viene regolarmente eseguita secondo la prassi dell’epoca dai voti del clero e dall’acclamazione del popolo romano. La designazione di Gregorio VI è salutata come grande evento da Pier Damiani, che ne parla come «la colomba tornata con il suo ramo d’ulivo» _esortando entusiasta il nuovo pontefice ad intraprendere un’energica azione di riforma. Gregorio VI gestisce il papato con le migliori intenzioni per quasi due anni, ma per la sua severità si fa molti nemici; mentre persevera in quella compravendita di cariche ecclesiastiche a cui Enrico vuol porre rimedio, ha anche l’ardire di mantenere ferma opposizione alle nozze del re con la propria cugina, provocandone le ire (_De ordinando pontifice). Il “papa bambino” invece, ormai diventato grande, va in prepensionamento e, forse seguendo un consiglio ispirato da San Paolo sull’opportunità che il vescovo abbia una sola donna (Seconda lettera a Timoteo, 3, 2), si ritira con Riccarda in gita permanente ai Castelli Romani, le cui località già sorgono in una forma diversa dell’attuale nel territorio del feudo tuscolano. Sempre con beneficio d’inventario, dobbiamo però considerare che la relazione di Teofilatto con l’amante quattordicenne, di cui sembrerebbe sinceramente innamorato, siavenga ora fortemente ostacolata dal padre di lei.\nNel settembre 1046 Enrico III muove da Augusta verso Roma. Giunto a Pavia convoca un concilio preliminare sulla questione romana e sulle agitate vicende degli ultimi due anni; nel consesso sono quasi del tutto assenti i vescovi dell’Italia centrale, il re inizia a costruire la sua fama di implacabile attraverso la deposizione dell’arcivescovo Widgero, da lui stesso precedentemente promosso alla sede di Ravenna, e indice per il 20 dicembre quello che è chiamato il Mirabile Concilio di Sutri, le cui risoluzioni saranno confermate due giorni dopo ad un’altro concilio a Roma. Come segnala Lombardi, forse unico tra tutti gli storici, tale atto è al di fuori delle sue competenze in quanto non ha ancora ricevuto l’incoronazione imperiale; ad ogni modo, il concilio “mirabile” lo è per davvero, in quanto vengono convocati tre papi, tutti e tre accusati di simonia e tutti e tre convinti della loro legittimità (Lupi Protospatarii Chronica).\nTuttavia, anche se l’immagine è suggestiva, non ci sono mai stati tre papi in nomina contemporanea, e nemmeno figurano insieme a processo. Benedetto IX che, per quanto possa anche essere pieno di difetti, stupido non è, non si presenta nemmeno, Silvestro III è confermato in absentia quale deposto, mentre Gregorio VI, che aveva conferito il suo pieno assenso ai piani del re andandogli incontro a Piacenza, è ritenuto colpevole, disconoscendo ogni significato giuridico alla cartha refutationis. In sintonia con l’opinione pubblica romana e con quella illustre di Wazone di Liegi, egli riconosce la colpa, ma afferma la sua buona fede, in quanto «nella legge del Signore fu fatta la sua volontà» (De ordinando pontefice), ma per altri invece è egli stesso a riconoscere la propria indegnità (Desiderio di Montecassino, Bonizone di Sutri). Costretto all’esilio e relegato a Colonia, questa sfortunata figura muore sulle rive del Reno e ignoto rimane il luogo della sua sepoltura; è devotamente assistito fino alla fine da Ildebrando, che entra in ritiro in un monastero cluniacenese per reintrodursi due anni dopo nell’ambito romano come tesoriere del papa tedesco Leone IX.\nIl 24 dicembre 1046 Benedetto IX è dichiarato deposto seppure non scomunicato, la rocca di Tuscolo è posta sotto assedio senza essere espugnata, mentre l’acquartieramento delle truppe tedesche mantiene posizione nei pressi dell’attuale Grottaferrata. Enrico III consacra papa con il nome di Clemente II il suo cappellano di corte Suitgero, vescovo di Bamberga, ai tempi capitale di un principato pontificio transalpino. Nel punto culminante della cerimonia, il re si china per compiere il bacio della pantofola: il papa lo incorona coinvolgendo nel rito anche la consorte “cugina”, e lo consacra con l’anello della fede, della fermezza e della forza. A questi e altri elementi desunti dal rito bizantino, Enrico III aggiunge la solennizzazione del legame con Roma acquisendo il titolo di Patricius Romanorum e sottomette l’Urbe e la Chiesa a sé ed ai suoi eredi in maniera più stringente di quanto fosse già previsto dal Privilegium Ottonis. Questa soluzione è aggravata dal Decretus in Electione Papa, per cui la nomina pontificia assume legittimità solo con il preventivo consenso imperiale, dando origine all’eresia “enriciana”, convalidata da Pier Damiani che vede nell’azione dell’imperatore la possibilità di realizzare le idee di riforma maturate nell’ambiente vescovile ravennate.\nEnrico, per stroncare ulteriormente i Tuscolani ne elimina gli alleati: toglie il feudo di Capua a Guaimario di Salerno per affidarlo al suo vassallo Pandolfo, pone sotto protezione diretta anche i Normanni di Aversa e di Melfi, depone l’abate di Farfa e quello del monastero di S. Vincenzo al Volturno. Il nuovo papa emette scomunica contro la simonia e il concubinaggio degli ecclesiastici, tentando di coinvolgere in queste riforme anche le terre di Germania. I Romani acconsentono a tutte le misure disposte dal re tedesco, accettano il papa da lui scelto e ne convalidano il patriziato ed il diritto di prevalere nell’elezione papale su popolo e senato. I Conti di Tuscolo sono però soltanto in ritirata strategica, e non hanno alcuna intenzione di riconoscere la legittimità di nessuno di questi atti. Teofilatto è pronto a riprendere per la terza volta le funzioni pontificie ed appena può scomunica Clemente II, «illegittimo ed usurpatore».\nMentre Enrico III torna in Germania, riprendono gli scontri nell’Urbe: i Romani tentano la loro «improba affermazione» (De ordinando pontifice), e Clemente II muore il 9 ottobre 1047 durante le celebrazioni di una messa a San Tommaso in Apostella presso Pesaro, colto da «un forte affaticamento fisico» per aver contratto «malaris morbo» (Regesta Pontificum Romanorum) oppure per «veneficium», avendo ingerito veleno propinatogli dai sicari tuscolani (Lupo Protospatariis Chronicum), che Giovagnoli immagina addirittura presente in un’ostia consacrata. Clemente viene sepolto in Germania nella cattedrale di Bamberga. Benedetto IX assume di nuovo le sue funzioni a partire dall’8 novembre 1047 e l’Annuario Pontificio _riconosce anche il suo terzo pontificato, che coerentemente con gli atti ufficiali riprende il computo dall’anno I° «post recuperationem»_.\nIl papa tuscolano raccoglie un’alleanza dallo spiccato carattere “nazionale”: Guaimario di Salerno ha riconquistato Capua favorendo il controllo di tutte le rotte verso il Meridione, Gerardo del Sasso e Bonifacio II di Toscana permettono di legare il territorio dell’Urbe al nord della penisola e quindi al continente; sono ora dalla sua parte anche gli ex rivali Giovanni arcivescovo della Sabina e Terenzio Crescenzi con l’intero ramo Ottaviano della sua famiglia, le genti di Preneste e anche quelle di Tivoli si aggiungono a quelle delle località dell’immenso feudo tuscolano. L’alleato più potente, Bonifacio di Toscana, le cui relazioni con la Germania sono molto ravvicinate in quanto è congiunto a Beatrice di Lotaringia (nel 1046 è nata la loro figlia, la celebre Matilde, poi fedelissima di Gregorio VII), è intenzionato a colpire la potenza tedesca per conquistare il patriziato romano e rendersi autonomo. Tuttavia, anche se recalcitrante per via del suo esplicito supporto alla reintegrazione di Benedetto IX, ha su lui effetto il ricatto dall’imperatore, che lo obbliga a condurre attraverso i castelli della Sabina un nuovo papa tedesco a Roma. Poppone di Brixten-Bressanone è eletto il 17 luglio 1048 con il nome di Damaso II, mentre Benedetto IX dopo otto mesi e dieci giorni che ha recuperato il soglio pontificio è definitivamente spodestato dai legati imperiali.\nIl 9 agosto, ventitre giorni dopo la sua elezione, forse anche lui stroncato dal veleno, Damaso II muore a Preneste, feudo dei Crescenzi, che hanno compreso come il rischio di essere eclissati dal potere diretto nei confronti del papato riguarda tutte le litigiose “tribù” romane. Si vocifera di una nuova nomina di Gregorio VI di cui si ignorano le sorti ed è inoltre fatto il nome di Alinanardo vescovo di Lione, ma in realtà nessuno vuole l’incarico: è troppo facile morirne. Il Laterano rimane sede vacante per sette mesi e nel frattempo prosegue la guerra dell’imperatore nell’Urbe e nella Campagna, atta a sbaragliare le truppe tuscolane e ad annientare le basi economiche del suo potere. Le milizie sono pesantemente sconfitte ed il territorio è devastato, sono distrutte vigne e sradicati alberi, coinvolgendo anche importanti avamposti, tra cui il dazio attraversato dalla via Latina esattamente nel mezzo, oggi conosciuto come castello di Borghetto e lambito dalla via attualmente chiamata Anagnina (Vita di Leone IX). Il grande e dimenticato Giovagnoli ci regala una scena madre a conclusione del crescendo sabbatico e decisamente pagano del suo monumentale romanzo, facendoci assistere presso il sacro bosco di Nemi alla morte dell’ingenua Riccarda Dal Sasso durante una congiura ordita dal padre di lei e dalla strega tedesca Gismonda, in cerca di una sua personale e sorprendete vendetta, in cui troverebbe la morte anche il pontefice Benedetto, alfin dall’amore redento.\nSe vogliamo ammettere la storia della fidanzata del papa come vera, questa circostanza è molto romantica e non manca di suggestionare; tuttavia, è del tutto fuori dalle condizioni della realtà, in quanto il conte Gerardo sostiene ampiamente la riscossa romana e Benedetto IX resta vivo ancora a lungo, pur se in esilio presso l’Abbazia greca di Grottaferrata, consigliato in questa risoluzione dal monaco Bartolomeo, in seguito nominato santo. Rimane in ritiro, forse anche in preghiera, ma non rinuncerà mai al titolo: questo papa così laico, spezzato tra l’esigenza di governo locale della città e quella di accogliere il compito universale della Chiesa, non accetterà mai nessuna secolarità. Ma la considerazione più sorprendente è che Benedetto IX è l’ultimo esponente papale a testimoniare un cattolicesimo comune ad Oriente e Occidente, non minato dallo scisma prossimo a verificarsi. Nonostante il disprezzo che generalmente gli è stato riservato, l’ultimo vero cattolico è stato lui.\n6. Questioni bizantine\nA Roma l’istituzione ecclesiastica romana conquista l’universalità a prezzo dei suoi equilibri locali e attraverso il complesso rapporto con l’istituto imperiale; a Bisanzio il fattore di universalità è esercitato dalla funzione statale dell’impero, la cui capacità di contenimento inizia a procedere verso un lungo e inesorabile declino. Roma e Bisanzio hanno strane consonanze, individuabili anche attraverso le loro figure femminili più influenti. La donna di potere per eccellenza del secolo X è l’esponente tuscolana Marozia, senatrice romana e regina d’Italia, amante di papi decisivi quali Sergio III e Giovanni X, madre e manipolatrice del pontefice Giovanni XI, compagna di tre dei più influenti regnanti del periodo: Alberico I di Spoleto, Guido di Toscana e Ugo di Provenza. Gli ultimi due personaggi sono ambedue figli di un’altra importante donna della storia, la contestata discendente carolingia Berta di Lotaringia, figlia di Lotario II e della sua concubina Gualdraga; Berta, seppur privata dell’eredità familiare a causa del rifiuto pontificio di riconoscere la legittimità dell’unione dei genitori e dall’usurpazione della Lotaringia compiuta Carlo il Calvo, diviene contessa di Arles e marchesa di Toscana. Marozia, di cui è possibile supporre una lontana origine greca per via dei nomi dei genitori (Teofilatto e Teodora) e della zona d’origine (l’Aventino e l’Emporio navale) rappresenta probabilmente l’espressione più piena del potere di Roma e sicuramente lo consolida a beneficio dei suoi discendenti, per quanto le direzioni di costoro non siano riconducibili alla sua politica di accentramento. Molto verosimilmente, è lei ad ispirare la leggenda della papessa Giovanna.\nNel secolo successivo la bizantina Zoe, ultima esponente decisiva della gloriosa dinastia Macedone, esercita un potere anche più saldo, laddove lo trasmette in qualità di moglie di tre imperatori e di madrina di un quarto, che si succedono in un periodo più ampio di quello in cui a Roma si esprime il pontificato di Benedetto IX, manifestando adeguatamente la proverbialità di una corte bizantina, scandalosa quanto il papato tuscolano. Zoe è quasi cinquantenne quando sposa nel 12 novembre 1028 Romano III Argiro, costretto a divorziare da nozze precedenti; protettore dei grandi proprietari e vincitore degli arabi ad Edessa, questi muore alle terme in circostanze oscure l’11 aprile 1034. La sera stessa è incoronato Michele IV Paflagone, amante di Zoe e più giovane di lei di quasi quarant’anni; Michele tenta di scaricarla, ma è contrastato da una congiura ordita dall’imperatrice e dall’ambizioso funzionario Michele Cerulario, che nel suo esilio prende gli ordini preparandosi alla carriera di patriarca. Nel 1038, durante uno sfortunato recupero della Sicilia, il generale Giorgio Maniace si allea ambiguamente con Longobardi e Normanni e riesce a lasciare nelle mani di Bisanzio soltanto la città di Messina; lo stesso anno l’imperatore sconfigge una ribellione in Bulgaria. Alla sua morte viene alla ribalta il fratello, l’intrigante eunuco Giovanni Orfanotrofo, ministro (parakoimòmenos) le cui misure fiscaliste sfavoriscono la nobiltà terriera e provocano ulteriori sollevazioni nelle regioni slave; questi influenza Zoe ad adottare Michele Calafato, il quale conduce in esilio la neo-madrina per meglio operare nei suoi grandi progetti.\nIl popolo si solleva e richiede il ritorno dell’amata imperatrice. Il 20 aprile 1042 c’è guerra a Costantinopoli, con 3.000 morti per le strade;  l’imperatore fugge ma è catturato e accecato. Zoe riprende potere, affiancata dalla sorella minore Teodora, rinchiusa in convento quindici anni prima e come lei senza marito. Mentre i litigi tra donne dividono il governo, Zoe trova le terze nozze, considerate estremamente peccaminose dalla Chiesa orientale, con il senatore Costantino Monomaco, complice di Cerulario nella congiura contro Michele Paflagone. Il 12 giugno Costantino IX è nominato imperatore; Zoe ha sessantaquattro anni, Costantino ha fama di donnaiolo e intrattiene una relazione, ufficializzata anche a corte, con Sclerina, nipote della sua seconda moglie e parente del defunto Romano III. Costantino IX rimuoverà definitivamente Zoe dal trono ed è generalmente considerato un sovrano effimero e insulso: di fatto, è del tutto inefficace contro i Normanni che si stanno espandendo nel Meridione italiano togliendo terreno a Bisanzio e allontanandola definitivamente da Roma, e non è in grado di impedire la separazione tra le Chiese di Oriente e Occidente per nulla funzionale al suo stesso potere. Tuttavia, sembra mantenere diversi meriti.\nIl nuovo imperatore, oltre a contrastare il tentato colpo di stato del generale Maniace, ostacola le invasioni dei Pecenighi, nomadi delle steppe di ceppo turcofono nel secolo precedente alleati di Bisanzio tanto contro i Bulgari (già dotati di un loro impero e sottomessi con forza da Basilio II) quanto contro i Variaghi (russi di ceppo normanno cristianizzati dalla Chiesa di Costantinopoli e ora formidabili alleati dell’esercito bizantino, che attorno Kiev stanno costituendo il futuro nucleo della Russia). Zoe, molto amata dal popolo che addirittura la chiama “mamma”, muore nel 1050 a settantadue anni; nei mosaici della galleria sud di Santa Sofia può essere ammirata insieme a Costantino, la cui testa è sovrapposta a quella degli altri due mariti.\nAbbiamo incontrato l’elegante papa tuscolano alla testa di un corteo piuttosto festoso; il 2 febbraio 1049, giorno di Candelora, sul selciato dell’Urbe un uomo scalzo ne guida uno del tutto diverso: l’alsaziano Brunone di Eghisheim-Dagsburg, di estrazione cluniacense, circondato dalla fama di uomo pio e con un passato di guerriero, dieci giorni dopo diventa papa con il nome di Leone IX. Terzo pontefice tedesco consecutivo e parente dell’imperatore, dedica numerose chiese a Michele Arcangelo e si caratterizza per un’intensa attività di predicazione. Ildebrando, suo tesoriere, gli consiglia di rimettersi alle forme d’elezione in uso, e quindi di ottenere anche il voto del clero e l’acclamazione popolare; nonostante questa concessione, il nuovo corso si distacca decisamente dalla stretta localizzazione capitolina.\nLeone IX non si sente romano e nemmeno italiano, e trascorre a Roma nove mesi su sessantuno di pontificato non sostandovi mai per più di tre mesi successivi; è circondato da un folto gruppo di ecclesiastici provenienti dalla Lotaringia che permettono di ottimizzare l’integrazione tra Curia papale e corte imperiale, facendo in modo che la Lotaringia, area di confine inadatta a diventare nazione, esprima la propria massima influenza proprio mentre le nazioni iniziano a profilarsi. Intanto Benedetto IX dal suo sdegnoso ritiro continua a considerarsi legittimo vescovo di Roma e mantiene aperta ribellione, arrivando anche a svaligiare il tesoro pontificio; riceve quindi definitivamente la scomunica nel concilio romano dell’aprile 1049, durante il quale sono avviate le prime riforme ecclesiastiche e subiscono revoca molte disposizioni dovute a lui e a Gregorio VI; Otgerio, il nuovo vescovo di Perugia, propone inoltre un’azione definitiva contro i residui focolai di resistenza tuscolana (Vita di Leone IX).\nLeone IX emana a proprio nome centoventiquattro bolle, tra cui pochissime destinate all’Italia centrale, convalidando anche numerosi falsi e favorendo diversi interessi privati. Valeria Beolchini evidenzia la bolla dell’ottobre del 1051, esemplata dall’attribuzione del Regesto Sublacense della proprietà di civitas e castrum tuscolano al monastero di Subiaco, per inverare la quale furono addirittura falsificati in modo piuttosto grossolano documenti del 1015, come già nel 1902 hanno dimostrato gli studi di Pietro Egidi. Michel Parisse segnala la bolla del 25 gennaio 1051, dalla quale si comprende come il fedelissimo del papa tedesco Udone, già bibliotecario vaticano, riceva la nomina di vescovo a Toul, dove Leone IX stesso aveva esercitato tale incarico; al contempo, diventa nuovo bibliotecario e cancelliere il parente del papa Federico di Lorena, in seguito pontefice a sua volta con il nome di Stefano IX. Sempre nel 1051 il Sinodo di Roma, nel tentativo di normalizzare i costumi sessuali del clero, prescrive che le donne colpevoli di commercio sessuale con i preti siano condannate a perpetua schiavitù e offerte in dono alla basilica lateranense, ma la loro presenza è così numerosa che la Chiesa non è in grado di mantenerle. Mentre il Laterano da bordello si trasforma in ospedale, l’Urbe è rallegrata nel 1050 dalla visita di re Machbet di Scozia, che distribuisce generose elemosine. Nel 1051 Leone IX scomunica il vescovo Berengario di Tours, che nega la transustanziazione e la presenza di Cristo nell’Eucarestia; se si può osservare che il veleno forse introdottovi dai sicari di Benedetto IX era rimasto tale senza trasformarsi in null’altro, questo non risolve certo le complesse questioni sottese al dogma; ad ogni modo, il vescovo francese abiura la posizione nel Concilio di Tours del 1054.\nSulle questioni dell’ostia, contestando l’uso dei pani azzimi nella liturgia, interviene anche Cerulario, dal 1043 patriarca di Costantinopoli, che, dopo aver fatto chiudere e aver confiscato chiese latine, è fermamente interessato a regolamentare dottrina e poteri delle Chiese. La sua mano contribuisce ad una lettera inviata nel 1053 dal patriarca bulgaro Leone di Acrida al vescovo Giovanni di Trani nella Langobardia, territorio bizantino ma legato al culto latino. Cerulario accusa i latini di eresia e definisce «peccaminose e giudaiche»  le loro pratiche: oltre all’uso del pane azzimo, contesta il digiuno del sabato, il celibato dei preti e l’omissione dell’Alleluja nella Quaresima, e inoltre si ricollega alle tesi articolate nel secolo X dal patriarca Fozio sulla processione trinitaria dello Spirito Santo solo dal Padre e non anche dal Figlio, come invece prescrivono i cattolici nel filioque presente nel Credo. L’operazione di Cerulario, comunque possa venir considerata a livello teologico, comporta una delegittimazione radicale del potere latino e segna tanto un’innovazione e un riordino della tradizione orientale, quanto un’imitazione del primato romano. Leone IX non accetta nessuna discussione sulle posizioni cattoliche e contesta l’elezione stessa del patriarca.\nRomani e Bizantini hanno approcci differenti alla religione, dimostrati da un’impressionante serie di concili che nei primi secoli della cristianità ne definiscono forme e pensiero. Per i Bizantini le questioni dottrinarie sono di pertinenza del concilio ecumenico, e quindi il papa non avrebbe diritto ad affermare la sua supremazia e a formulare dogmi; Roma, da parte sua, esprime una mentalità giuridica indispettita dalla speculazione teologica orientale. Cerulario manifesta maggiore capacità decisionale rispetto a quanta ne eserciti nello stesso periodo il vescovo di Roma, costretto nei confronti dell’autorità imperiale ad alternare la massima ribellione di Benedetto IX e l’estrema subordinazione di Leone IX. Mentre assume l’autorevolezza del papa e persegue un deciso piano di riforma, con la sua affermazione di totale autonomia distacca definitivamente il patriarcato da Roma e lo conduce all’autocefalismo; mentre tenta di svincolare il patriarca dalla tradizionale sudditanza al Basileus, riduce la portata del potere imperiale e lo costringe ad un lento declino. Le Chiese si sdoppiano e gli epiteti cattolico, che significa universale, e ortodosso, fedele al dogma, in linea teorica propri ad entrambe le entità ecclesiastiche, iniziano ora a differenziarle, seguendo una cesura impercettibile, ma gravida di decisive ripercussioni sulle asimmetrie dell’Eurasia.\nNel frattempo i gruppi Normanni stanno conquistando ampie zone del Meridione. Enrico III nel 1047 li ha investiti ufficialmente dei territori delle Puglie, in cui si sono diffusi a partire da Melfi, e fornisce loro ulteriore supporto cedendogli anche l’ex capitale longobarda Benevento; il papa rivendica la città e la annette nel 1051, l’imperatore gliela concede ma recupera piena autorità su Bamberga, donata alla Chiesa nel secolo X dall’imperatore Enrico I l’Uccellatore. L’anno successivo muore Bonifacio di Toscana: la vedova Beatrice sarà impalmata nel 1054 da Goffredo di Lorena, fratello dell’attuale bibliotecario ecclesiastico, e Goffredo dopo anni di lotte con l’imperatore ne riconosce l’autorità rafforzando tanto il clan lotaringio nella corte papale quanto il potere imperiale. Dopo aver raccolto alleati in Germania, Leone IX scomunica i Normanni e muove loro guerra, ma l’impresa non conosce buon esito. Infatti, il 18 giugno 1053 il papa è ferocemente sconfitto a Civitate e, per quanto i vincitori dopo averlo catturato bacino i suoi piedi in segno di rispetto, lo imprigionano per sette mesi e lo costringono a negoziare. Riccardo di Aversa e Roberto il Guiscardo accettando l’autorità feudale del pontefice ricevono sanzione giuridica delle loro conquiste.\nMentre sono in corso le trattative con i Normanni, Leone IX cerca di contrastarli ulteriormente prendendo accordi con i Bizantini e invia a Costantinopoli una missiva in cui racconta le proprie disavventure all’imperatore Costantino IX, chiedendogli tanto di concertare con l’imperatore Enrico III una spedizione contro i Normanni, quanto la restituzione di tutti i beni dell’Italia meridionale da effettuarsi in base alle disposizioni della Donazione di Costantino, e inoltre relativizza il ruolo del patriarca di Costantinopoli affermando di voler conservare ad Alessandria e Antiochia un posto privilegiato nella gerarchia delle Chiese. I Bizantini dimostrano l’avvenuto distacco verso l’Italia astenendosi dal partecipare al conflitto nel Meridione, dove attraverso il catepano barese Argiro, favorevole da parte sua a mantenere buoni rapporti con Roma e a latinizzare il culto, mantengono dominio sulla sola Bari.\nGettiamo uno sguardo nello sviluppo degli eventi. Nel 1071 Bisanzio perderà definitivamente Bari; l’idea di una possibile riunificazione delle Chiese è coltivata da Gregorio VII, che nel 1073 progetta la creazione di una lega antimusulmana. Se nel clima delle Crociate Bisanzio verrà attaccata e conquistata dai Veneziani nel 1204, il piano di riunificazione ecclesiastico troverà un esito parziale e discusso con la conversione del clero bizantino al cattolicesimo del 1439, che prelude alla caduta dell’Impero. Sempre nel 1071 nella città armena di Mantzikert l’imperatore Romano IV Diogene è sconfitto e catturato da Alp Arslãn, sultano dei Turchi Selgiughidi, alleatisi proprio vent’anni prima con il califfo di Baghdad per contrastare i Fatimidi di Egitto, sciiti e quindi considerati eretici; trattenuto dai Turchi per trattative, Romano è da questi soccorso nel momento in cui è contrastato dal suo stesso esercito. Tale paradossale situazione annuncia i cambiamenti decisivi che condurranno nel 1453 alla conquista di Costantinopoli da parte dei Turchi Ottomani, eredi effettivi dell’impianto teocratico bizantino.\nIntanto, Roma e Bisanzio alla metà del Mille stanno giocando il  loro rapporto sulle posizioni di Cerulario. Nell’aprile 1054 giungono a Costantinopoli il cardinale Umberto di Silva Candida, nativo di Moyenmoutier, il cardinale Federico di Lorena e l’arcivescovo Pietro di Amalfi, consegnando una lettera che il patriarca per via dei sigilli manipolati considera inautentica e sospetta essere scritta da Argiro. Nel frattempo, il 19 di aprile, Leone IX muore poco più di un mese dopo il suo rilascio; non è chiaro se la delegazione abbia ricevuto notizia del suo decesso, e nemmeno se questo abbia potuto privare di rappresentatività i tre prelati, che continuano a soggiornare nella capitale perseverando nelle rimostranze. Umberto è autore di numerosi trattati che contrastano le tesi bizantine, di cui un esponente è il teologo Niceta Stetato, autore della critica sulla questione degli azzimi; il 24 giugno contro di lui il cardinale prevale in una disputa pubblica, ma Cerulario si oppone orgogliosamente alla risoluzione di una Corte approvata dall’imperatore stesso.\nSabato 16 luglio alle ore 15:00 i tre prelati depositano sull’altare maggiore di Santa Sofia la bolla di scomunica contro Cerulario, Leone di Ocrida e tutti i loro sostenitori, accusati di eresia rispetto alla negazione della doppia processione dello Spirito Santo (pneumatomachia), al matrimonio dei clerici (nicolaismo); inoltre, Cerulario è attaccato anche per sostenere l’autocastrazione (valesiismo), mentre al clero bizantino è rimproverato l’abuso di non aver comunicato i preti cattolici in quanto sbarbati. Nel prendere le distanze, i latini stabiliscono posizioni decisive per la definizione del proprio culto e, ottemperando ad un precetto evangelico, si vanno a pulire energicamente le scarpe sulla soglia della chiesa. Dopo due giorni lasciano la città. Arrivati a Salymbira sul Mar di Marmara, a settanta chilometri da Costantinopoli, sono richiamati dall’imperatore per un nuovo tentativo di mediazione, ma devono immediatamente fuggire per le sommosse popolari manovrate da Cerulario, il quale il 24 luglio convoca un sinodo in cui a nome di tutta la Chiesa orientale scomunica i legati pontifici, escludendo però ogni riferimento alla persona del papa. La maggior perdita di prestigio è a danno di Costantino IX, nemmeno lui coinvolto dalla scomunica, e le cui tendenze filolatine e unioniste avevano base nell’universalismo comune tanto all’autorità imperiale bizantina, quanto a quella ecclesiastica romana.\n7. Le conseguenze di un divorzio\nCome ha notato lo storico Vito Sibilio, lo scisma recide il legame dell’ecumenismo imperiale bizantino con la Chiesa di Roma, decidendone quindi l’estinzione: la corte non seppe imporsi sul patriarcato per la mancata consapevolezza delle effettive alternative e delle loro diverse conseguenze: o accettare l’incipiente riforma del papato e riconoscere marcatamente il primato, oppure rifiutarla per perseguire la piena indipendenza pur sacrificando l’universalismo politico. Se questa fu la risoluzione, di fatto il potere di Bisanzio cominciava ad essere eroso da diversi fenomeni pronti a dispiegarsi definitivamente: il formarsi dei nazionalismi, l’affermarsi dell’Impero tedesco, l’azione dei Normanni, la ierocrazia papale. Sibilio riconosce che, se la rottura permise alle due entità uno sviluppo separato decisamente florido, l’attuale esaurimento di ambedue renderebbe necessaria una nuova riunificazione capace di far confluire i risultati maturati in un millennio.\nTuttavia, la distinzione tra culti, oltre a non precludere affatto rapporti costruttivi, ha ragioni d’essere piuttosto radicate nei rispettivi contesti culturali, permettendo specificità preziose, per quanto opacizzate. Ad ogni modo, la soluzione sarebbe possibile nell’attuale clima di dialogo interconfessionale di cui uno dei precedenti è proprio nel sollevamento della scomunica effettuata dai legati papali nei confronti della Chiesa ortodossa, compiuta soltanto nel 1964 dal pontefice Paolo VI e riconosciuta da Atenagora patriarca di Costantinopoli. Tre anni dopo si verifica anche la riconsegna alla Turchia delle bandiere sottratte dalla flotta cristiana agli Ottomani dopo la battaglia di Lepanto del 1571, peraltro guidata da Marcantonio II Colonna, discendente dei Tuscolani. Queste azioni hanno coinvolto la giovane repubblica favorendone la riacquisizione delle glorie di passato imperiale particolarmente decisivo laddove la Turchia oggi ha recuperato un ruolo di mediazione delle rotte eurasiatiche che avrebbe possibilità di ampie aperture; il paese, a lungo rifiutato dall’ottusa stoltezza dell’Europa di Maastricht, si è rivolto verso un Oriente favorito dall’attuale fase di sviluppo economico. Nella nostra epoca così piatta e secolare, interessata solo a contare i soldi che non ha, assume particolare rilevanza politica l’intesa maturata verso il 2014 tra papa Francesco e il patriarca Bartolomeo, in particolare sintonia nell’idea di “custodire il creato”, previsto nella storica sede del patriarcato di Fanar, che mantenne la vitalità della fede ortodossa anche in epoca ottomana.\nNel secolo XI, senza che le tensioni dottrinarie compromettano i rapporti istituzionali, Leone IX si rivolge a Costantino IX sempre col titolo di Imperator, senza aggiungere nessuna specificazione e, nonostante lo scisma e le scomuniche reciproche, nel bienno a seguire anche Vittore II chiama Teodora Imperatrix Augusta, testimoniando quanto l’Universitatis dell’istituzione imperiale fosse riconosciuta dai pontefici romani; soltanto alla fine del secolo cambia il protocollo e l’imperatore bizantino viene qualificato dal papa di Roma con l’appellativo di Costantinopolitanus. In Oriente nessuno fornisce attenzione alcuna all’avvenuto scisma: Georg Ostrogorskj segnala che con questo divorzio quasi inavvertito si compie la separazione di due poteri ormai resi autonomi da una lunga deriva che ha permesso ad ognuno di loro di costruire la propria autorevolezza erodendo il prestigio del rivale. A livello culturale, la distanza è enorme: in Occidente l’ultimo teologo greco ad essere conosciuto è stato Giovanni Damasceno (VII sec.), l’ultimo mistico ad esercitare influenza Pseudo-Dionigi l’Areopagita (V sec.).\nA Costantinopoli la permanenza del modello classico è in grado di alimentare una continua pre-rinascenza; inoltre, proprio in questo periodo la ricostituzione dell’università permette il formarsi di nuove competenze amministrative. Il cardine di questo fermento è Psello, il cui ampio insegnamento è impartito anche ad allievi arabi, persiani, etiopi e babilonesi, mentre in Occidente troverà diffusione per interessamento di Gemisto Pletone solo nel XV secolo. Psello, oltre ad essere un filosofo platonico, è anche un politico piuttosto spregiudicato che esprime decisa influenza a corte, ma come storico non salva nessuno dalla condanna. Il quadro più lucido della situazione è offerto da Cecaumeno, che denuncia la corruzione e l’immobilismo degli ultimi esponenti della casa macedone collocando con decisione proprio tra gli anni 1041 e 1054 le cause della «rovina e desolazione della basileia dei Romani».\nL’11 gennaio 1055 muore Costantino IX e Cerulario prosegue il suo programma, nel quale all’indipendenza da Roma segue la riorganizzazione del rapporto tra Chiesa e Stato; egli si aspetta adeguata contropartita da Isacco I Comneno, il recalcitrante generale sollevato sugli scudi dal suo esercito e di cui nel I° settembre 1057 ha sostenuto l’incoronazione imperiale rompendo il lungo periodo di predominio dell’aristocrazia burocratica della capitale per aprire a quello dell’aristocrazia militare. L’imperatore si impegna ad astenersi da ogni ingerenza nelle questioni ecclesiastiche e concede al patriarca l’amministrazione di Santa Sofia: come nel modello occidentale, uno governa lo Stato e l’altro la Chiesa. Il tentativo di mantenere equilibrio delimitando le rispettive sfere di influenza fallisce perché in maniera simile nessuno rispetta gli accordi, e manca inoltre anche una teoria di riferimento che possa permettere al conflitto una capacità generativa. L’imperatore confisca le proprietà della Chiesa, il patriarca pretende che il potere spirituale domini su quello temporale. Per le sue rivendicazioni Cerulario si appella addirittura alla Donazione di Costantino, che influenza Bisanzio in una maniera del tutto inedita. Per sottolineare il carattere ardito delle pretese si racconta che, come nessuno mai nella storia, il patriarca oltraggi l’imperatore calzando le sue scarpe purpuree, le stesse del papa, minacciando anche di deporlo.\nSicuri del loro potere, alla fine della lotta entrambi cadono come vittime. All’inizio, la superiorità degli strumenti sembra favorire l’imperatore, ma Cerulario è protetto dalla popolarità di cui gode a Costantinopoli. L’8 novembre 1058, giorno in cui il calendario bizantino celebra la festa degli arcangeli, l’anziano patriarca è rapito fuori città dalla guardia imperiale ed è condotto in esilio, ma rifiuta di abdicare e si è quindi costretti a convocare un sinodo in provincia. L’accusa è redatta da Psello, che senza scrupolo alcuno lo accusa accanitamente di vizi ed eresie, ma Cerulario muore mentre il sinodo è in svolgimento costringendo il filosofo ciambellano ad un epitaffio dove lo esalta come campione di ortodossia e compendio di tutte le virtù. Ma non solo il rispetto dovuto ai morti salva la memoria del patriarca: diventato martire, è ancora più pericoloso che da vivo, e contro l’imperatore all’inimicizia della Chiesa e all’opposizione dell’aristocrazia cittadina si aggiunge anche il risentimento del popolo. Pertanto, il 22 novembre 1059 Isacco Comneno depone la porpora imperiale e si ritira in un monastero sul monte Athos, seguendo i consigli di Psello che riceve la nomina a primo ministro. Pur considerando le diversità di ufficio, vocazione e destino, l’enorme capacità politica e diplomatica che assimila Psello a Ildebrando permette alla loro ambizione di sfuggire al biasimo che anche presso i posteri circonda personaggi scomodi come Cerulario e Benedetto IX.\nNel settembre 1054 è presclelto come pontefice come Vittore II Gebardo vescovo di Eichstädt, un altro parente di Enrico III, consacrato ufficialmente solo dopo sette mesi; la sua richiesta di garanzie e tutela è risolta attribuendogli la nomina a vicario imperiale, e il suo primo incarico è quello di tenere sotto controllo Goffredo di Lorena. Il re toscano gioca d’anticipo e come diversivo torna a fare guerra in Lotaringia, ma l’imperatore giunge a Firenze e mette la regina Beatrice e sua figlia Matilde sotto tutela e ordina di arrestare al rientro da Costantinopoli il fratello di Goffredo, il cardinale Federico; questi prende gli ordini a Montecassino e si rifugia alle Tremiti. Il pontefice si reca in Germania per pianificare una nuova guerra contro i Normanni, ma Enrico III muore il 5 ottobre del 1055 mentre è impegnato a sedare una rivolta in Baviera, lasciando come erede un bambino di appena sei anni che porta il suo stesso nome. Il pontefice riesce nel compito obbligato ma difficile di pacificare le varie parti in lizza, mentre Ildebrando prosegue i piani di riforma agendo soprattutto in Francia.\nVerso la fine del 1055, sopravvivendo di qualche mese a Leone IX, ad Enrico III e anche a Bartolomeo di Grottaferrata, muore Benedetto IX. Sappiamo infatti da preziose ricerche d’archivio compiute da Pietro Fedele che i quattro fratelli Teofilatto, Gregorio, Pietro e Ottaviano sono nominati in quest’ordine in una donazione di metà della chiesa di San Pancrazio (cum toto colle) compiuta il 18 settembre 1055 al monastero dei SS. Cosma e Damiano presso il Foro Romano; invece, mantenendo lo stesso ordine, gli ultimi tre ricorrono in una carta del 9 gennaio 1056 per cui è conferito un grande orto al monastero di S. Lorenzo vicino S. Maria Maggiore e sono disposte 40 messe annue in suffragio di Benedetto IX, che mantiene il titolo pontificale pure da morto. Si dice che Leone IX, prima di spirare già in odore di santità, pregò per la salvezza del rivale; da parte loro, i Tuscolani continuano ad esprimere la validità del travagliato pontificato di Benedetto IX e la volontà di dominio del particolarismo romano, ma anche se la loro potenza territoriale e dinastica è destinata a crescere ulteriormente stanno andando incontro alla loro fine irreversibile.\nFederico di Lorena è nominato pontefice come Stefano IX per acclamazione popolare il 2 agosto 1058 e Ildebrando si reca in Germania a trattare la posizione del neoeletto con la regina Agnese. Il nuovo papa si reca in Toscana a consultarsi con il fratello Goffredo, ma muore avvelenato dai poteri romani, fermamente decisi a riprendere il controllo. Il 5 aprile Gregorio II di Tuscolo, Gerardo di Galeria e Ottaviano Crescenzio di Monticelli impongono sul soglio pontificio Giovanni Mincius vescovo di Velletri, un nipote di Benedetto IX, figlio della contessa Emilia e di Guido, del quale lo storico Gaetano Bossi ci segnala la possibile presenza nel sinodo romano del 1044 in qualità di vescovo di Labico; acclamato dal popolo, assume il significativo nome di Benedetto X (Chronica monasterii Casinensis). Per quanto considerato antipapa, egli esercita regolare attività amministrativa e costringe il gruppo dei riformatori a fuggire, prima a Benevento e poi in Toscana, dove in rispetto di un giuramento fatto a Stefano IX aspettano il ritorno di Ildebrando dalla Germania.\nPier Damiani, divenuto vescovo di Ostia e quindi istituzionalmente incaricato di compiere la consacrazione, si rifiuta di effettuarla; per blindare ogni possibile scelta, con una manovra priva di ogni ragione geografica, alla diocesi di Ostia è unita quella di Velletri, sulla cui area la potenza tuscolana è in crescita. Le manovre di Ildebrando e di Leone dei Pierleoni permettono di convincere alla loro causa i Trasteverini, mentre i Normanni di Riccardo di Capua assaltano e devastano Galeria dove Benedetto X si è rifugiato. Il 24 gennaio 1059 il cardinale Gerardo di Borgogna è nominato papa come Niccolo II; lo stesso anno con il Concilio di Melfi Roberto il Guiscardo diventa duca di Puglie e Calabrie e giura fedeltà; due anni dopo suo fratello Ruggero intraprende una battaglia trentennale per conquistare la Sicilia. Il Decretum in Nomine Domini coinvolge le elezioni pontificie lasciando alle pretese imperiali un generico diritto di considerazione e all’aristocrazia un debole diritto di preferenza nominale, per lasciare il potere al solo collegio cardinalizio. I laici e i proceres sono esclusi dall’azione pontificia, la cui elezione è sganciata dalla sede di Roma, l’antico apparato del Patriarchium lateranense viene sostituito dalla burocrazia della Curia, con il concetto di “diocesi suburbicaria” viene ridefinito anche il ruolo dell’episcopato locale. Il rapporto tra Regnum e Sacerdotium conosce ormai un nuovo assetto e sono definitivamente separate nelle idee e nella prassi la città e il papato, il Clerus Urbis e l’Ecclesia.\nNel 1061 Gerardo di Galeria cerca di mantenere l’autorevolezza della nobiltà romana alleandosi con il decenne Enrico IV e contro Alessandro II, eletto in autonomia dai cardinali, e quindi la corte imperiale eleva alla dignità papale come Cadalo II il vescovo di Parma, apostrofato anche lui da Pier Damiani secondo una formula dalla comprovata efficacia quale «voragine di libidine». Cadalo, lasciato senza protezione, si rifugia a Tuscolo dove riceve una delegazione del basileu_s bizantino Alessio I Comeno per un progetto di guerra contro i Normanni, e tenta per ben due volte di marciare su Roma. Ma è tempo di altri equilibri. Infatti, la reggenza tedesca con il concilio di Mantova del 1064 riconosce la legittimità della disposizioni di Ildebrando, portandoci alle porte della sua elezione come Gregorio VII del 1073 ed alla definitiva riforma della Chiesa. Nel 1074 è introdotto l’obbligo di castità per il clero secolare, l’anno successivo la proibizione nei confronti dell’autorità imperiale di compiere investiture religiose determina scomuniche e sospensioni per numerosi sacerdoti, e un lungo ed aspro conflitto con Enrico IV; lo stesso anno il _Dictatus Papae stabilisce in primato assoluto del pontefice romano su ogni altra autorità.\nUn’epoca trapassa e con lei muore un mondo intero: mentre inizia a sparire l’uso dell’antico formulario del Liber Diurnus, i rigidi assetti stabiliti degli imperatori tedeschi non saranno più osservati e ma più nessun tuscolano per quanto illustre salirà ancora al trono pontificio: come perfetti e inseparabili emblemi della coscienza infelice hegeliana, questi due alleati spesso destinati ad essere contendenti verranno superati per lasciare spazio ad altre figure. Tuttavia, nessuna realtà davvero “integra” sembra pronunciarsi su questa terra: nessuna “felicità”, e forse neanche nessuna “coscienza”. Peseranno a lungo su Italia e Germania le difficoltà di unificazione nazionale già evidenziate da Gioacchino Volpe, conoscendo in entrambi i paesi esiti disastrosi; inoltre, come ha notato Arnold Toymbe, nonostante la nobiltà delle intenzioni le conseguenze della riforma gregoriana saranno tragiche, portando «non la pace ma la spada», come rende palese anche il tremendo sacco di Roma compiuto dai Normanni che conclude ingloriosamente il pontificato di Gregorio VII. L’autoaffermazione della Chiesa comporterà un rinnovato senso del sacro ma anche elementi di fanatismo e repressione che oltre a coinvolgere aspetti delle Crociate e dell’Inquisizione saranno destinati a sclerotizzarsi nel tempo.\nNonostante alcuni estremismi forse inevitabili, il partito riformista si era ispirato alla razionalità e alla giustizia che rispondono alla vocazione universalista del cattolicesimo; le sfide contemporanee oggi sono diverse, e le stesse esigenze hanno di fronte a sé insorgenze neo-oscurantisme, laiciste o integraliste che siano, prive di prospettiva e articolazione, forti come soltanto l’ignoranza sa essere. Una cultura che ha, tra le sue componenti di origine, anche quella cattolica, per essere in grado di affrontare tali insorgenze deve necessariamente superare proprio alcune eredità istituzionali e antropologiche della riforma gregoriana, ormai obsolete laddove sembra che bigotti, speculatori, pedofili, baciapile e imbecilli presumono di avere il monopolio di un patrimonio millenario che data la loro ingombrante presenza ad altri potrebbe pure risultare desolatamente impoverito. Tutto ciò è risolvibile anche attraverso la ridefinizione dello stato clericale e di quello laico e dei loro reciproci rapporti, ed è questo uno dei motivi che rende interessante valutare quella convivenza di autorità politiche e religiose che ha avuto uno dei casi più emblematici nel “papato di famiglia” tuscolano, del quale possiamo considerare come valore positivo la spiccata integrazione tra gestione delle risorse, uffici e sacralità.\nA livello territoriale le conseguenza negative dell’estromissione dei poteri romani dalla loro piena autorità continuano a scontarsi dove l’Urbe è palesemente incapace di congiungersi con coerenza al proprio ruolo di capitale e alla sua area complessiva. Roma è molte città e non riesce ad esserne nemmeno una, i Castelli Romani sono spezzati in identità stereotipate slegate anche tra loro, Tuscolo è una collina di radi ruderi trattata altalenando trascuratezza e feticismo, dalla quale possiamo godere il panorama di una metropoli infranta nel suo stesso cuore, incapace di riconoscere se stessa e costretta ad un perdurante provincialismo. Un destino piuttosto beffardo per la sede di una civiltà che oltre ad aver unificato il mondo antico è tuttora capace di far comprendere cosa sia il cosmopolitismo ad una globalizzazione perlopiù impegnata ad irretire ogni diversità in un becero livellamento.\nFermiamoci qui: di fronte ad un’aquila nera in campo rosso, lo stemma dei Conti di Tuscolo che sovrasta la pietra sepolcrale di Benedetto IX nella parete sinistra all’ingresso della chiesa di Santa Maria a Grottaferrata, dove nel XVII secolo ne fu ritrovata la tomba; se è dubbia persino la tradizione della sepoltura nel monastero, ultimo monumento tuscolano ad essersi trasmesso integro, Pier Damiani non fa mancare voci sull’apparizione del fantasma del pontefice: forse aleggia ancora, insieme a tutti gli altri che le colpe dei vivi continuano a mantenere sospesi. La lapide recita «Vendicatum Eius Pont. Nomen.» e alla destra un ritratto accompagnato dalla dicitura «Benefactor», sottraendo all’ignominia un nome che lascia dietro di sé una serie di problematiche mai adeguatamente chiarite: ma è difficile fare domande al passato e chiedere di un futuro quando non comprendiamo neanche i nostri tempi, perennemente penultimi.\n•\nRAGIONATA BIBLIOGRAFIA\nNell’elenco sono ordinate le principali opere su cui si dipanano le questioni attraversate da questo studio: testi e commentari religiosi essenziali, fonti primarie latine, tedesche, galliche, ispaniche e bizantine (ordinate per pertinenza e prossimità), bibliografia (con studi dal 1800 ad oggi). Oltre a molte pubblicazioni recenti, anche numerose fonti sono disponibili su web. La rete non è soltanto orizzontale.\n_ _\nTESTI E COMMENTARI RELIGIOSI\nPaolo DI TARSO, Seconda Lettera ai Tessalonicesi (anno 52). Paolo DI TARSO, Seconda Lettera a Timoteo (anno 67). Giovanni CRISOSTOMO, Epistulam Secundam ad Thessalonicenses, Commentarius IV (anno 584) edizione Schaft, in “De Ecclesiae Patribus Doctoribusque”, Ecclesiae Patres Graeci (0345-0407). Adso DI MONTIER-EN-DER, Epistola ad Gerbergam reginam: De Ortu et Tempore Antichristi – Libellus de Antichristi (anno 954), in Ernst SACKUR, Sibyllinische Texte und Forschungen, Niemeyer, Halle 1898. Liber Diurnus Romanorum Pontificum (anno 685-842), a cura di T. VON SICKEL, Akademie der Wissenschaft, Wien 1889.\nFONTI PRIMARIE\nBENEDICTUS IX PAPA, Epistolae et diplomata, in J. P. MIGNE, Patrologia Latina (CXLI, col. 1347-1357), Paris 1880. François BAIX – Louis JADIN, Benoît IX “Dictionnaire d’ Histoire et de Géographie Ecclesiastiques” vol. VIII, Paris 1935. Regesta pontificum romanorum ab condita Ecclesia ad annum post Christum Natum 1198, a cura di P. JAFFE’ – S. LOEWENFELD, Veit, Leipzig 1885-1888. Johann M. WATTERICH, Pontificum Romanorum qui fuerunt inde ad exeunte saeculo IX usque ad finem saeculi XIII vitae (872-1198) ad aequalibus conscriptae, Voll I-II, Engelmann, Leipzig 1862. Ferdinando UGHELLI, Italia Sacra sive de episcopis Italiae – Tomus Primus, Coletti, Venezia 1717. Le più antiche carte dell’abbazia di S. Maria Val di Ponte – Montelabbate, Perugia – vol. 4, a cura di Vittorio DE DONATO, Istituto storico Italiano per il Medioevo, Roma 1962. Annales Romani (1044-1187) a cura di L. DUCHESNE in Liber Pontificalis (867-1464) vol. II, Thorin, Paris 1886–1892. Annales Corbeiensis et Chronograph Corbeiensi, in Monumenta Corbeiensia, a cura di P. JAFFE’, Bibliotheca Rerum Germanicarum, Whidmannos, Berolini 1864. Annales Altahenses Maiores, a cura di W. de GIESEBRECHT e E. L. B. AB OEFELE, in Monumenta Germaniae Historica. Scriptores IV, Hahnsche Buchhandlung, Hannover 1891. De ordinando pontifice, a cura di E. DÜMMLER, in Monumenta Germaniae Historica. Libelli de lite imperatorum et pontificum I, Hannover 1891. Hans H. ANTON,_ Der sogenannte Traktat “De ordinando pontifice”. Ein Rechtsgutachten in Zusammenhang mit der Synode von Sutri (1046)_, Röhrscheid, Bonn 1982. Bonizone DI SUTRI, Liber ad amicum, a cura di E. DÜMMLER, in Monumenta Germaniae Historica. Libelli de lite imperatorum et pontificum I, Hannoverae 1891. BENNONE, Gesta Romanae Ecclesiae contra Hildebrandum, a cura di K. FRANCKE, in Monumenta Germaniae Historica. Libelli de lite imperatorum et pontificum II, Hannover 1892. Desiderio DI MONTECASSINO (Papa Vittore III), Dialogi, a cura di G. SCHWARTZ e A. HOFMEISTER, in Monumenta Germaniae Historica. Scriptores XXX/2, Leipzig 1934. Ermanno AUGIENSE (CONTRATTO), Chronicon, a cura di G. H. PERTZ, in Monumenta Germaniae Historica. Scriptores V, Hannover 1844. Mariano SCOTTO, Chronicon, a cura di G. WAITZ, in Monumenta Germaniae Historica. Scriptores V, Hannover 1844. Lupo PROTOSPATARIUS, Chronica, a cura di G.H. PERTZ, in Monumenta Germaniae Historica. Scriptores V, Hannover 1844. Rodolfo GLABRO, Historiarum libri quinque (1047); traduzione italiana: Cronache dell’anno Mille, a cura di G. CAVALLO e G. ORLANDI, Fondazione Lorenzo Valla – Arnoldo Mondadori Editore, Vicenza 1989. Pier DAMIANI, Liber Gomorrhianus (1049) Liber Gratissimus (1053) De abdicatione episcopatus (1059), Disceptatio synodalis (1061), Opuscula varia, Epistolarum libri octo (1022-1072), in Patrologia Latina (CLVII-CLIX), a cura di J. P. MIGNE; traduzioni italiani principali: Liber Gomorrhianus, a cura di E. D’ANGELO, Edizioni dall’Orso, Alessandria 2001; Lettere, vol. 1-4, a cura di G. I. GARGANO, N. D’ACUNTO, Citta Nuova, Roma 2005. Desiderio DI MONTECASSINO (Papa Vittore III) Dialogi, a cura di J. P. MIGNE, in Patrologia Latina (CXLIV, col. 1004). Luca DI GROTTAFERRRATA, ΒίοϚ* καὶ πολιτεία τοῦ ὁσίου πατρὸϚ ἠμῶν Βαρθολομαίου τοῦ νέου τῆϚ Κρυπτοϕέρρη*Ϛ, a cura di J. P. MIGNE, Patrologia Graeca CXXVII (col. 484). Teodoro MINISCI, Regesto della Badia di Grottaferrata anteriore alla Commenda, “Bollettino della Badia Greca di Grottaferrata”, n. 1, 1947. Antonio ROCCHI, Codice Criptense, seu Abbatiae Cryptae Ferratae in Tusculano, digesti ed illustrati, Typis Abbatiae Cryptae Ferratae, Tusculani 1883. Padre GERMANO, I Conti di Tuscolo ed i SS. Fondatori di Grottaferrata, manoscritto privo di data, Biblioteca della Badia Greca di Grottaferrata. Pietro FEDELE, Ricerche per la storia di Roma e del papato nel sec. X, “Archivio Regia Società Romana di Storia Patria” vol. 33-34, 1910-1911. Pietro FEDELE, Tabularium S. Mariae Novae ab ann. 982 ad ann. 1200 “Archivio della Reale Società Romana di Storia Patria”, vol. 23, 1900. Pietro FEDELE, Tabularium S. Praxedis “Archivio della Reale Società Romana di Storia Patria” vol. 28, 1905. Pietro FEDELE, Carte del monastero dei SS. Cosma e Damiano in Mica Aurea, secoli XI – XII, “Archivio Regia Società Romana di Storia Patria”, vol. 22, 1899. Paul Fridolin KEHR, Regesta Pontificum Romanorum (Italia Pontificia vol. I Roma, vol. II Latium, vol. III Etruria, vol. IV Umbria – Picenum – Marsia) Weidmann, Berolini 1906 – 1935. Chronicon sublacense (593-1369), a cura di R. MORGHEN, in “Rerum Italicarum scriptores” a. 26 n. 6, Zanichelli, Bologna 1927; a cura di A. CARUCCI,  Ediz. Monastero S. Scolastica, Subiaco 1991. Il Regesto Sublacense dell’XI secolo, a cura di L. ALLODI e G. LEVI, Reale Società Romana di Storia Patria, Roma 1885. Leone MARSICANO, Chronica monasterii Casinensis: Die Chronik von Montecassino (1087), a cura di H. HOFFMANN,  Monumenta Germaniae Historica. Scriptores XXXIV, Hannover 1980. Jean MABILLON, Acta Sanctorum Ordinis Sanctissimi Benedicti _9 Voll. (1668-1701) Venetiis, 1833. Gregorio DI CATINO, _Regestum Farfense (1103) – manoscritto, Biblioteca Apostolica Vaticana – n. 8487, in Il regesto di Farfa compilato da Gregorio di Catino “Regia Società Romana di Storia patria” vol. 3-4 a cura di I. GIORGI e U. BALZANI, Roma 1879-1888. Gregorio DI CATINO,_ Chronicon Farfense_ (1105 circa) – manoscritto, Biblioteca Nazionale Centrale di Roma – Fondo Farfense, cod. 1; a cura di U. BALZANI, in “Fonti per la Storia d’Italia” n. 33-34, Roma 1903. Ugo DI FARFA, Exceptio relationum de monasterii Farfensis diminutione (1039) a cura di U. BALZANI, in “Fonti per la Storia d’Italia” n. 33, Roma 1903. Le carte dell’Archivio Liberiano dal sec. X al sec. XV, a cura di G. FERRI, in “Archivio della Reale Società Romana di Storia Patria”, vol. 27, 1904. Romualdo il GUARNA (DI SALERNI), Chronicon sive Annalese (1178), in “Schola Salernitana. Studi e testi”, vol. 6,  a cura di C. BONETTI, Avagliano, Salerno 2001. Cencio CAMERARIO (Onorio III Savelli),_ Liber Censuum Romanae Ecclesiae_ (1192), manoscritto – Biblioteca Apostolica Vaticana – n. 8486, in Le Liber Censuum de l’Eglise Romaine a cura di P. FABRE e L. DUSCHESNE, Fontemoing, Paris 1910. Joseph H. ALBANèS – Ulysse CHEVALIER, Gallia Christiana Novissima – vol. II, Valence 1889, Marseille. Eugène DUPRAT, Etudes sur la charte de 1040, rélative à la consécration de l’Eglise de St. Victor de Marseille, in “Bulletin philologique et historique du Comité des travaux historiques” 1922-23. Paul EWALD, Reisen nach Spanien im Winter von 1878 auf 1879, “Neues Archiv der Gesellschaft für Ältere Deutsche Geschichtskunde” n. 6, 1880-81. Paolo DIACONO, La Storia dei Longobardi (787-789), a cura di F. RONCORONI, Rusconi, Milano 1974. LANDULPHI senioris, Historia Mediolanensium, a cura di L. BETHMANN e W. WATTENBACH, Monumenta Germaniae Historica. Scriptores VIII, Hannover 1848. WIPONE, Gesta Chuonradi Imperatoris, a cura di H. BRESSLAU, Monumenta Germaniae Historica – Scriptores LXI, Hannover – Leipzig 1915. ARNULPHI Mediolansis, Liber gestorum recentium, a cura di C. ZEY, in Monumenta Germaniae Historica, Scriptores LXVII, Hahnsche Buchhandlung, Hannover 1994. Daniel SCHOEPFLINI, Alsatia Diplomatica – vol. I, Typographia Academica, Mannheim 1772. Vie et miracles du pape S. Léon IX, a cura di A. PONCELET, “Analecta Bollandiana” vol. 25, 1906. Guillaume DE PUILLE,_ La geste de Robert Guiscard_, a cura di M. MATHIEOU, Testi 8 – Istituto siciliano di studi bizantini e neoellenici, Palermo 1961. Benzo ALBENSIS, Ad Heinricum IV imperatorem libri VII, a cura di G.H. PERTZ, in Monumenta Germaniae Historica. Scriptores XI, Hannover 1854. Paul LEMERLE, Actes de Kutlumus. Archives de l’Athos II, Lethilleux, Parigi 1945 CECAUMENI strategikon et incerti scriptoris de officiis regis libellus, a cura di B. VASIL’EVSKIJ e V. JERNSTEDT (Petropoli 1896), Hakkert, Amsterdam, 1965. CECAUMENO, Raccomandazioni e consigli di un galantuomo, a cura di M. D. SPADARO, Edizioni Dell’Orso – Hellenica, Alessandria 1998. Michaël PSELLOS, Chronografie ou histoire d’un siècle de Byzance (976-1077) 2 Voll. Émile Renauld, Parigi 1926-1928. Michele PSELLO, Imperatori di Bisanzio (Cronografia), 2 Voll., introduzione di D. DEL CORNO, testo critico a cura di S. IMPELLIZZERI, commento di U. CRISCUOLO, traduzione di S. RONCHEY, Fondazione Valla-Mondadori, Milano 1984. Edward KURTZ – Franz DREXL, Michael Psellis scripta minora: I Orationes et dissertationes – II Epistulae, Vita e Pensiero, Milano 1936-1941. Humbert und Kerullarios 2 Voll. a cura di A. MICHEL, Paderborn 1924-1930. Acta et scripta quae de controversiis ecclesiae graecae et latinae saec. XI composita extant, a cura di C. WILL, Elwerti, Lipsia – Marburg 1861. Cesare BARONIO, Annales Ecclesiastici a Christo nato ad annum 1198, Romae, Ex Typographia Vaticana, 1588-1593. Giovanni Maria CENSORINI, Storia del Tuscolo, manoscritto secolo XVII. Johannus PALATIUS, Gesta Pontificorum Romanorum, Giovanni Parè, Venezia 1687. Bartolomeo PLATINA, Le vite dei Pontefici, Girolamo Savioni, Venezia 1730. Domenico BARNABA MATTEI, Memorie storiche dell’antico Tuscolo oggi Frascati, Stamperia Gio. Francesco Buagni, Roma 1711. Giacomo SCIOMMARI, Breve notizia e raccolta della vita di S. Bartolomeo, IV abate del Monastero di Grottaferrata, Stamperia del Bernabò, Roma 1728. Domenico Gregorio PIACENTINI, De sepulcro Benedicti IX, in templo monasterii Cryptoferratae detecta diatriba, Romae 1747. Ludovico Antonio MURATORI, Annali d’Italia dal principio dell”era volgare sino all’anno 1750 – Tomo VI Parte I, Roma 1787. Pierluigi GALLETTI, Storia genealogica de’ Conti Tuscolani, Stefaneschi e Paparoni, manoscritto 1790 – Biblioteca Apostolica Vaticana – n. 8042 (in Annibale ILARI, Frascati tra Medioevo e Rinascimento, Edizioni di Storia e Letteratura, Roma 1965). Vincenzo FORCELLA,_ Iscrizioni delle Chiese e d’altri edifici di Roma dal secolo XI fino ai giorni nostri – vol. 12_, Cecchini, Roma 1878. Mariano ARMELLINI, Le chiese di Roma dal secolo IV al XIX, Tipografia Vaticana, Roma 1891. Irene SCARAVELLI, Fonti per la storia dell’Italia medievale, Zanichelli, Bologna-Roma 1996.\nBIBLIOGRAFIA\nGeorge W. F. HEGEL, Fenomenologia dello Spirito (1807), a cura di V. Cicero, Bompiani, Milano 2000. Leopold VON RANKE, Storia dei Papi (1836) Sansoni, Firenze 1967. Pietro CASTELLANO, Lo Stato Pontificio nei suoi rapporti geografici, storici e politici, Mezzana, Roma 1837. Carl J. WEBER, Das Papsttum und die Päpste, Hallbergerasche Verlägshandlung, Stuttgart 1845. Gaetano MORONI, Dizionario di erudizione storico-ecclesiastica 103 Voll. Tipografia Emiliana, Venezia 1840-1861. Antonio COPPI, Memorie Colonnesi, Tipografia Salviucci, Roma 1855. Luigi TOSTI, Storia dell’origine dello scisma greco 2 Voll., Le Monnier, Firenze 1856. August F. GFRÖRER, Papst Gregorius VII und sein Zeitalter, Hurter, Schaffhausen 1860. Pietro ROTONDI, Ariberto d’Intimiano arcivescovo di Milano (1018-1045), in “Archivio Storico Italiano” nuova serie vol. 17, Tipografia Galileiana M. Cellini e C., 1863. Ferdinando GREGOROVIUS, Storia di Roma nel Medioevo (Roma, 1870), Einaudi, Torino 1973. Herrmann SCHREIBER, De ceremoniis condicionibusque, quibus in imperatoribus coronandis Pontifex Maximus populusque Romanus inde a Carolo Magno usque ad Friedericum III (Dissertatio), Poetz, Halle 1871. Cesario MENCACCI, Cenni Storici della Badia di S. Maria di Grottaferrata, Salviucci, Roma 1875.Ernst STEINDORFF, Jahrbücher des deutschen Reichs unter Heinrich III, 2 Voll., Duncker & Humblot, Leipzig 1874-1881. Raffaello GIOVAGNOLI, Passeggiate romane, Carrara, Milano 1879. Georg GRANDAUR, Berichtigung der Chronologie Benedikts IX und Silvester III, “Neues Archiv der Gesellschaft für ältere deutsche Geschichtskunde” vol. V, 1879-80. Harry BRESSLAU, Jahrbücher des deutschen Reichs unter Konrad II Voll. 2, Duncker & Humblot, Leipzig 1879-84. Domenico SEGHETTI, Tuscolo e la Badia Sublacense, Studi in Italia, Roma 1880. Francesco LANZANI, Storia dei Comuni italiani, Vallardi, Milano 1882. Giuseppe TOMASSETTI, I centri abitati nella Campagna Romana del medioevo, “La Rassegna Italiana”, a. III vol. 2 fasc. 3, Roma giugno 1883. James BRYCE, Il Sacro Romano Impero, trad. U. Balzani, Vallardi, Napoli 1886. Ellia MILLOSEVICH, Benedetto IX e l’eclisse di sole del 29 giugno 1033, “Rendiconti dell’Accademia dedi Lincei” a. IV n. 2, 1888. Massimo TERRITONI, I sommi Pontefici della Campagna Romana Voll. I-II, Tipografia della Pace, Roma 1888. Pier Luigi BRUZZONE, Baroni Romani. Racconti storici, Antonio Bussone, Torino 1890. Domenico SEGHETTI, Memorie storiche di Tuscolo antico e nuovo, Tipografia Pallotta, Roma 1891. Paul FABRE: Étude sur le Liber Censuum de l’église romaine (tesi di dottorato del 1889 con fonti dal Liber Censuum Romanæ Ecclesiæ) in “Bibliothèque des Écoles Francaises D’Athènes Et De Rome” vol. 62, Paris 1892. Antonio ROCCHI, De coenobio Cryptaferratensi, Tuscolo 1893 (in italiano: La Badia Greca di Grottaferrata, S. Giuseppe, Roma 1904). Lothar VON HEINEMANN, Geshichte der Normannen in Untertalien und Sicilien, Verlad von CEM Pfeffer, Lipsia 1894. ENGLISH DAUGHTERS OF ST. BENEDICT IN ROME, Saint Benedict and Grottaferrata, Descleé Lefevre, Rome 1895 Ignazio GIORGI, Appunti intorno ad alcuni manoscritti del “Liber Pontificalis”, “Archivio della Società Romana di Storia Patria” vol. 20, 1897. Raffaello GIOVAGNOLI Benedetto IX. Storia di un pontefice romano 1040-1049 (romanzo) Garflara, Milano 1899. Paul O. BAHR, Tusculum, Baensch, Magdeburg 1899. Carl NEUMANN, Die Werstellung des byzantinischen Reiches von der Kreuzzüngen (Habilitationsschrift Heidelberg), Duncker & Humblot, Lipsia 1894. Louis BRÈHIER, Le schisme oriental di XI siecle, Leroux Parigi 1899 (poi in Cambridge Medieval History vol. 4, 1923). Pietro EGIDI: L’abbazia sublacense e la Signoria di Tuscolo, “Archivio della Reale Società Romana di Storia Patria” vol. 25, Roma 1902. Walter NORDEN, Das Papsttum und Byzanz, Behr, Berlino 1903. Eugène MARTIN, Saint Léon IX, Les Saints, Paris 1904. Pietro FEDELE, Di alcune relazioni fra i conti del Tuscolo ed i principi di Salerno, in “Archivio della Reale Società Romana di Storia Patria” vol. 28, 1905. Pietro FEDELE, Risposta a Tangl: Gregorio VII ed il mondo giudaico, “Archivio della Reale Società Romana di Storia Patria” vol. 28, 1905. Pietro FEDELE, S. Maria in Monastero e le proprietà dei Conti di Tuscolo, “Archivio della Reale Società Romana di Storia Patria” vol. 29, 1906. Ferdinand CHALANDON, Histoire de la Domination Normande, Librerie Alphonse Picard et Fils, Paris 1907. Ildefonso SCHUSTER, L’abbaye de Farfa et sa restauraton au XI siècle, “Revue Bénedictine” vol. 24, 1907. Frédéric DUVAL, Les terreurs de l’an mille, Librairie Bloud, Paris 1908. Ludo Moritz HARTMANN, Geschichte Italiens in Mittelalter Voll. 3, Analekten, Gotha 1903-1911. Giovanni BIASIOTTI – Giuseppe TOMASSETTI, Tusculana, Arti Grafiche Moderne, Roma 1912. Gaetano BOSSI, I Crescenzi, Tipografia Poliglotta Vaticana, Roma 1915. Teodoro AMAYDEN, Storia delle famiglie di Roma, Collegio Araldico, Roma 1915. Giuseppe TOMASSETTI, La campagna romana – vol. IV (1912), Edizioni Banco di Roma, Roma 1976. Giulio BUZZI, Per la cronologia di alcuni pontefici dei secoli X e XI, “Archivio della Reale Società Romana di Storia Patria” vol. 35, Roma 1912. Gerhard SCHWARTZ, Die Besetzung der Bist mer Reichsitaliens, Teubner, Leipzig 1913. Giorgio FALCO, L’amministrazione papale nella Campagna e nella Marittima dalla caduta della dominazione bizantina al sorgere dei comuni, “Archivio della Regia Società Romana di Storia Patria”, vol. 38, 1915. Gaetano BOSSI, I Crescenzi di Sabina, Stefaniani ed Ottaviani, in “Archivio dello Regia Società Romana di Storia Patria”, vol. 41, 1918. Giorgio FALCO, I Comuni della Campagna Romana e della Marittima nel Medioevo, “Archivio della Reale Società Romana di Storia Patria”, vol. 45, 1919. Christian ZERVOS, Michel Psello (Parigi 1920), Franklin, New York 1973. Arturo GRAF, Roma nella memoria e nelle immaginazioni del Medioevo, Chiantore, Torino 1923. Francesco TOMASSETTI, Torri di Roma, “Capitolium” vol. V, 1925. Èmile AMMAN, Lèon IX, “Dictionnaire de théologie catholique” vol. IX, Paris 1926 Pietro COLONNA, I Colonna, dalle origini all’inizio del secolo XIX, Istituto Nazionale Medico Farmocologico Serono, Roma 1927. Èmile AMMAN, Michel Cèrularie, “Dictionnaire de thèologie catholique” vol. X, Paris 1929. Erich CASPAR, Geschichte des Papsttums 2 Voll., Mohr, Tubinga 1930-1933. Henri-Xavier ARQUILLIËRE, Sant Grégoire VII, Vrin, Paris 1934. Martin JUGIE, Le schisme de Michel Cèrulaire, “Échos d’Orient”, a. 40 n.188, 1937. Fernando CASTAGNOLI – Carlo CECCHELLI – Gustavo GIOVANNONI – Mario ZOCCA, Topografia e urbanistica di Roma: pt. 2 Roma medievale – Storia di Roma vol. 22, Istituto di Studi Romani, Roma 1936. Carlo CECCHELLI, Aspetto di Roma medioevale, “Società Romana di Storia Patria”, a. IV n. 4 – a. IV n. 8, 1939. Ermanno PONTI – Filippo PASSAMONTI, Storia e storie di Grottaferrata, Vittorio Ferri, Roma 1939. Johannes HALLER, Das Papsttum. Idee und Wirklichkeit, Cotta, Stuttgart 1939. Agostino M. MATHIS, Appunti critici di storia medioevale: il pontefice Benedetto IX, “Civiltà cattolica” a. LXVI vol. 4 – a. LXVII vol. I, Tip. Befani, Roma 1915-1916. Giovan Battista BORINO, L’elezione e la deposizione di Gregorio VI, in “Archivi della Regia Società Romana di Storia Patria” vol. 39, Roma 1916. Gaetano BOSSI, I Crescenzi di Sabina: Stefaniani e Ottaviani dal 1012 al 1106, “Archivio della Regia Società Romana di Storia Patria” vol. 41, 1918. Salvatore MESSINA, Benedetto IX, pontefice romano (1032-1048), Catania 1922. Reginald L. POOLE, Benedict IX and Gregory VI, “Proceedings of the British Academy” (31.10.1917) vol. 8, London, 1923. Jules GAY, Le papes du XI siècle et la chrétienté, Gabalda Editeur, Paris 1926. Gioacchino VOLPE, Il Medio Evo, Vallecchi, Firenze 1927. Augustin FLICHE, La chrétienté médiévale 395-1254 (1929), De Boccard, Paris 1966. D. FREYTMANS, Gregoire VI était-il-simoniaque? “Revue Belge de Philologie et D’Histoire” vol. 11, 1932. Henri PIRENNE, Storia economica e sociale del Medioevo (1933), Garzanti, Milano 1967. Claude CAHEN, La campagne de Manzikert d’après les sources musulmanes, “Revue des Etudes Byzantines” vol. 9, 1934. Alexander A. VASILEV, The Opening stages of the Anglo-Saxon Immigration to Byzantiyom in the Eleventh Century, “Seminarium Kondavonianum” (Annales de l’Institut Kondakov) vol. 9, Praga 1937. Pier Silverio LEICHT, Lineamenti del diritto a Roma dal IX al XII secolo, in Roma e l’Impero medievale 774-1245 (1938) – Storia di Roma vol. X, a cura di P. BREZZI, Eurodes, Bologna 1947. Alexandre DUMAS, Èmile AMANN, Ovidio CAPITANI,_ La Chiesa del particolarismo 888-1057 – Storia della Chiesa Vol. 7_, a cura di A. FLICHE e V. MARTIN (1940) S. Paolo, Torino 1995. Cesare A. MANARESI, Alle origini del potere dei vescovi, “Bollettino dell’Istituto storico italiano per il Medio Evo”, vol. 68, 1944. Corrado BARBAGALLO, Il medioevo, UTET, Torino 1945. Vasilii V. BARTHOLD, Histoire des Turcs d’Asie Centrale, Adrien-Maisonneuve, Paris 1945. Claude CAHEN, La premiére pénétration turque en Asie Mineure, “Revue des Etudes Byzantines” vol. 18, 1946-8. Léon DUCHESNE,_ I primi tempi dello Stato pontificio_, Einaudi, Torino 1947. Ottorino BERTOLINI, Roma di Fronte a Bisanzio e ai Longobardi - Storia di Roma vol. IX, Cappelli, Bologna 1947. Paolo BREZZI, Storia di Roma: Roma l’Impero Medioevale (774-1252)_ – Storia di Roma vol. X_, Cappelli, Bologna 1947. Giovan Battista BORINO, Invitus ultra montes cum domno Papa Gregorio abii, in “Studi Gregoriani” vol. I, Roma 1947. Giovan Battista BORINO, L’arcidiaconato di Ildebrando, “Studi Gregoriani” vol. III, 1948. Joan M. HUSSEY, The Byzantine Empire in the Eleventh Century, “Transactions of the Royal Historical Society” a. IV vol. XXXII, London 1950. Jοhn Ν. KARMIRIS, The Schism of the Roman Church, “Theologia review”, Athens 1950. Theodor SCHIEFFER, Heinrich II und Konrad II, “Deutsches Archiv für Erforschung des Mittelalters” vol. 8, 1951. Walter ULMANN, Cardinal Humbert and the Ecclesia Romana, “Studi Gregoriani” vol. 4, 1952. Venance GRUMEL, Les Préliminaires du schisme de Michel Cérularie ou la Question Romaine avant 1054, “Revue des Etudes Byzantines” tomo 10, 1952. Cinzio VIOLANTE, Aspetti della Politica italiana di Enrico III prima della sua discesa in Italia, “Rivista di storia italiana” vol. 64, 1952 (poi anche in Studi sulla Cristianità Medievale, Vita e pensiero, Milano 1972) Raffaelo MORGHEN, Medioevo cristiano, Laterza, Bari 1952. Agostino SABA, Storia della Chiesa vol. II, Utet, Torino 1954. Paolo BREZZI, Aspetti della vita politica e religiosa di Roma tra la fine del sec. X e la prima metà del sec. XI, “Bollettino della Badia Greca di Grottaferrata” vol. 9, 1955. Cinzio VIOLANTE, La Pataria milanese e la Riforma ecclesiastica vol. I, Istituto Storico Italiano per il Medio Evo, Roma 1955. Maurizio BORDA, Tuscolo e il medioevo, Ed. Poligrafico dello Stato, Roma 1958 Gioacchino VOLPE, Il Medio Evo, Sansoni, Milano 1958. Venance GRUMEL, La Chronologie. Traité d’Etudes Byzantines – vol. I, Bibliothéque byzantine, Presses universitaires de France, Parigi 1958. Nino VALERI  & C., Il medioevo (da Storia d’Italia, 1959) UTET, Torino 1965. Rosario ANASTASI, Studi sulla “Chronografia” di Michele Psello, Bonanno, Catania 1961. Josef MARQUARDT, Osteuropäische und ostasiatische Streifzüge, Leipzig 1963. Alexandre KOYRÈ, Dal mondo del pressappoco all’universo della precisione (1961), Einaudi, Torino, 1967. Eugenio DUPRÈ -THESEIDER, Vescovi e città, in Vescovi e Diocesi in Italia dal sec. IX al sec. XIII, in Atti del II convegno di storia della Chiesa in Italia (5-9 settembre 1961 – Roma), Antenore, Padova 1964. Ovidio CAPITANI, Immunità vescovili ed ecclesiologia in età “pre-gregoriana” e “gregoriana” – L’avvio alla restaurazione (anche in “Studi medievali” s. 3, III, 2, 1962), Centro Italiano di Studi sull’Alto Medioevo, Spoleto 1966. Germano GIOVANNELLI, S. Bartolomeo juniore, fondatore di Grottaferrata, Badia Greca, Grottaferrata 1962. Hartmut HOFFMANN, Gottesfriede und Tregua Dei, Hiersemann, Stuttgart 1964. Georg OSTROGORSKY, Storia dell’impero bizantino (1942-1952-1963), Einaudi, Torino, 1993. Salvato CAPPELLI, Cronaca e storia dei Concili, Mondadori, Milano, 1963. Gian Ludovico MASATTI-ZANNINI, Proprietà terriere della Chiesa, NCRLC, Roma, 1963. F. HALVIN, L’abdication de Benoît IX (Théphylacte de Tusculum) et sa fin èdifiante parmi les moines grecs de Grottaferrata, in A*tti del convegno “L’Oriente cristiano nella storia della Civiltà”* Roma – Firenze marzo – aprile 1963, Accademia Nazionale dei Lincei Roma 1964. Ludovico GATTO, Il problema delle elezioni simoniache nel “Liber ad Amicum” di Bonizone di Sutri, Chiesa e riforma della spiritualità del sec. XI, in Chiesa e riforma nella spiritualità del sec. XI. Atti del VI Convegno storico internazionale del Centro di Studi sulla Spiritualità Medievale dell’Università di Perugia – 13-16 ottobre 1963. Accademia Tudertina, Todi 1968. Arnold W. LAWRENCE, Early Medieval Fortifications near Rome Papers of the British School at Rome, Vol. 32,1964. Harald ZIMMERMAN, Papstabsetzungen des Mittelalters, Böhlau, Graz-Wien-Köln 1968. Claude CAHEN, Pre-Ottoman Turkey, Sidgwick & Jackson, London 1968. Eric R. CHAMBERLIN, The Bad Popes, Dial Press, New York 1969. Luigi RANGHIASCI (a cura di), Bibliografia storica delle Città e Luoghi dello Stato Pontificio, Cirana, Roma 1972. Klaus-Jürgen HERRMAN, Das Tuskulanerpapsttum 1012-1046, “Päpste und Papsttum” vol. 4, Stuttgart 1973. Pierre TOURBET, Les structures du Latium medieval, Ecole francaise de Rome, Roma 1973. Jean Louis RAMEAU, L’impero latino d’Oriente, Ferni, Ginevra 1974. John MEYENDORFF, Byzantine Theology: Historical Trends and Doctrinal Themes, Fordham University Press, New York – Mowbrays, London 1974. Raffaelo MORGHEN, Gregorio VII, Palermo 1974. Walter ULLMANN, Il Papato nel Medioevo (1949), Laterza, Bari 1975. Teodoro MINISCI, S. Maria di Grottaferrata, Tipografia San Nilo, Grottaferrata (Roma) 1976. Georges DUBY, L’anno Mille (1967), Einaudi, Torino 1976. Giorgio ORIOLI, L’ultima ricognizione del corpo di Benedetto IX, “Bollettino della Comunità Diocesana di Frascati” vol. IX (1969?) Archibald R. LEWIS, The High Middle Ages, Prentice Hall, Englewood Cliff – New Jersey 1970. Arnold J. TOYMBEE, Il racconto dell’uomo (1976), Garzanti, Milano 1977. Steven RUNCIMAN, La teocrazia bizantina (1977), Sansoni, Milano, 2003. Paul LEMERLE, Le gouvernement des philosophes. Cinq etudes sur le XI siecle byzantin, Presse universitaire de France, Paris, 1977. Gustavo VINAY, Alto Medioevo Latino, Guida, Napoli 1978. Paolo BREZZI, La civiltà del Medievo europeo, Eurodes, Roma 1978. Jean-Claude CHEYNET, Manzikert – un désastre militaire? “Byzantion” vol. 50, 1980. Edmond POGNON, L’anno Mille. Il tempo della grande paura (1981), Rizzoli, Milano 2000. Lionello GHIRARDINI, Il papa fanciullo. Benedetto IX (1032-1048), Maccari, Parma 1980. Claudio RENDINA, I Papi. Storia e segreti (1983) Newton Compton, Roma 2003. Paolo MASCHERUCCI, Storia di Tuscolo _vol. II, “Quaderno n. 6″, Associazione Tuscolana, Frascati, 1984. Jean-Claude SCHMITT, _Medioevo”superstizioso” (1988), Laterza, Bari-Roma, 2004. Franz TINNEFELD, Michael I. Kerullarios, Patriarch von Konstantinopel (1043-1058), “Jahrbuch der Osterreichischen Byzantinistik” vol. XXXXIX, 1989. Pierò Calo, L’Islam e l’eredità bizantina, Edizioni all’Insegna del Veltro, Parma 1990. Mario SANFILIPPO, Roma medievale e moderna, Newton Compton, Roma, 1992. Jean FLORI, L’Èglise et la guerre sainte de la “Paix de Dieu” a la “Croisade”, “Annales Èconomies Sociétés, Civilisation” vol. 47, a. 1992. Carlo LOMBARDI, Le aquile di Tuscolo, Editrice Ianua, Roma, 1992. Gerhard KRAUSE – Gerhard MÜLLER, The Theologische Realenzyklopädie – 36 Voll., Walter de Gruyter, Berlin 1986. Philippe LEVILLAIN (a cura di), Dictionnaire Historiqué de la Papauté, Arthème Fayard, Paris 1994. Jeacques LE GOFF, Il Medioevo. Alle origini dell’identità europea (1996), Bari-Roma, Laterza, 2003. John Julius NORWICH, Bisanzio (1996), Il Giornale – Biblioteca Storica 2000. Sandro CAROCCI, Il nepotismo nel Medioevo, Viella, Roma 1999. Karlheinz DESCHNER, Storia criminale del cristianesimo – Tomo VI (1999), Ariele, Milano 2005. Ovidio CAPITANI, Benedetto IX, “Enciclopedia dei Papi”, Treccani, Roma 2000. Antonio SENNIS, Silvestro III, “Enciclopedia dei papi, Treccani, Roma 2000. Antonio SENNIS, Gregorio VI,”Enciclopedia dei papi”, Treccani, Roma 2000. Hans Peter LAQUA, Clemente II, “Enciclopedia dei papi”, Treccani, Roma 2000. Paolo BARTOLINI, Damaso II, “Enciclopedia dei papi”, Treccani, Roma 2000. Michel PARISSE, Leone IX, “Enciclopedia dei papi”, Treccani, Roma 2000. Ovidio CAPITANI, Benedetto X, “Enciclopedia dei papi”, Treccani, Roma 2000. Federico MARRAZZI, Gerardo, “Dizionario Biografico degli Italiani” vol. 53, Treccani, Roma 2000. John F. HALDON, The Byzantine Wars. Battles and Campaigns of the Byzantine Era, Tempus Publishing, Brimscombe Port 2001. Inge SCHWARZ-WINKLHOFER – Hans BIEDERMANN, Il libro dei segni e simboli, Brancato Editore, Catania 2002. Silvia RONCHEY, Lo Stato bizantino, Einaudi, Roma 2002. Renzo ROSSO, Il trono della Bestia (romanzo), Piemme, Casale di Monferrato 2002. Tommaso DI CARPEGNA FALCONIERI, Il clero di Roma nel medioevo, Viella, Roma 2002. Ludovico GATTO, Storia universale del Medioevo, Newton Compton, Roma 2003. Giorgio RAVEGNANI, I Bizantini in Italia, il Mulino, Bologna 2004. AAVV, La nobiltà romana nel medioevo – Convegno internazionale Roma 20.11.2003, Carocci, Roma 2006. Valeria BEOLCHINI, Tusculum II – Una roccaforte dinastica a controllo della Valle Latina, L’Erma di Bretschneider, Roma 2006. Valeria GUARNIERI,_ I Conti di Tuscolo_, Poligrafica Laziale, Frascati 2007. Giancarlo ZINGONI,_ I Tuscolani – Storia di una famiglia romana tra il X e il XII secolo_, Libreria Gremese, Roma 2007. AAVV, Enciclopedia del Medioevo, Garzanti, Milano 2007. Florin CURTA – Roman KOVALEV, The Other Europe in the Middle Ages: Avars, Bulgars, Khazars and Cumans 2 Voll., Brill Academic Publishers, Leiden 2007. Vito SIBILIO, Il papato e la casa di Macedonia: l’universalismo religioso e politico tra Laterano e Bosforo dal IX all’XI secolo. “Porphiria”, a. IV n. IX, Maggio 2007. Mirko RIZZOTTO, Michele Cerulario: l’uomo, il religioso, il politico, “Porphiria”, a. VI n. XIII, Giugno 2009 Massimo CACCIARI, Il potere che frena, Adelphi, Milano 2013.\n•\nPubblicato anche su: «Christianitas. Rivista di Storia, Pensiero e Cultura del Cristianesimo» n. 2. Riveduto.\nFotografia: Claudio Comandini, “Il cavallo di Marco Aurelio” – Roma febbraio 2013."
  },
  {
    "objectID": "posts/pages/2013-02-16-lacrime-e-barche-sanremo-e-la-politica.html",
    "href": "posts/pages/2013-02-16-lacrime-e-barche-sanremo-e-la-politica.html",
    "title": "Lacrime e barche. Sanremo e la politica",
    "section": "",
    "text": "Il Festival di Sanremo da specchio del costume a modello della classe politica. Digressione sull’essere datati oggi. Esempi eccellenti dall’edizione 2010. Cantanti, politici e verità. Bersani, Orietta Berti e l’eredità della DC. La Boniver, Bobby Solo e le lacrime d’amore. Osceni triangolazioni tra Bersani, Boniver, Berlusconi e Craxi. Cronistoria di canzoni e di governi. Gli auspici del Sanremo 2013, il panico di Crozza, l’ammucchiata dei candidati. Il ruolo di twitter tra politica e clamore. Le cantonate di Domenico De Masi. Salvatore Quasimodo e il sonno mentale. Un appunto di Giorgio Colli. Toto Cotugno e l’Armata Rossa contro l’oppressore.\nNon stupisce forse più nessuno la considerazione che il Festival di Sanremo sia «specchio fedele del costume italiano», come recitava Gianni Borgna in La grande illusione (1980); tuttavia, forse si fatica ancora a rendersi conto di come rappresenti un preciso modello di riferimento per la spettacolarissima classe politica del paese. Per esplicare tale tesi, farò inizialmente riferimento a testimonianze eccellenti raccolte durante l’edizione del 2010, la sessantesima e particolarmente fischiata, per poi analizzare alcuni elementi dell’edizione del 2013, per certi aspetti atipica pur se piuttosto riuscita: non parlerò affatto di vincitori, e farò anche un po’ di storia. E anche se qualche fanatico dell’attualità potrebbe considerare inadeguati i riferimenti al passato, le sole canzoni con cui ci confronteremo saranno particolarmente datate: per essere precisi, saranno dei classici. In fondo, sono datati anche i nostri politici, che proprio “classici” non sono, ed è datata la stessa pretesa dell’attualità di risolvere tutto in un presente privo di residui. Ma bando alle riflessioni, e spazio alle ciance!\nPer quanto possano essere piuttosto indicative, scavalchiamo ridicolaggini quali l’abbinamento dei cantanti in gara al festival ai candidati in lizza per le primarie del PD, a cui diede spazio Yuodem TV nell’anno di grazia 2010, e cerchiamo di cogliere qualche verità dalle parole dei politici: l’impresa è meno ingrata di quanto si possa pensare. Bersani che va al festival dichiarando «mi piace la musica» (e magari gli piace tutta, anche se afferma con solennità che «ognuno ha i suoi gusti»…), e cita Orietta Berti dedicando a Berlusconi Finché la barca va, denuncia sostanzialmente una parentela piuttosto diretta tra la vecchia buonanima della Democrazia Cristiana e il cosiddetto Partito delle Libertà, ed una loro spiccata somiglianza attitudinale. Tale considerazione non è nuova ai meno distratti, su di essa si potrebbe abbondantemente disquisire (peraltro molti gli ex DC anche in casa PD), ma forse sfugge allo spettatore medio del festival, il quale potrebbe risultarne anche scioccato: e ciò non sta bene, egli deve dormire tranquillo.\nInvece la Boniver in quota PdL, che davanti alle telecamere canticchia canzoni (di cui non conosce né il titolo né l’autore…) e che ribatte al segretario dei PD dedicandogli in esclusiva Una lacrima sul viso, dietro l’apparente dileggio rivela ben più di un lapsus. Infatti, come forse sanno tutti gli appassionati di musica leggera, la lacrima sul viso che commosse Bobby Solo (e Mogol che scrisse il testo), era quella di una ragazza innamorata, a cui lui poi, dopo aver «capito molte cose», si dichiarò senza più riserve.\nQuindi, è lecito chiedersi: in questa triangolazione di rapporti, chi sarebbe innamorato di chi? Qual è il «miracolo d’amore» che qualcuno si ostina a tenere nascosto? Proviamo ad avanzare alcune ipotesi, aiutandoci con qualche rudimento di psicologia e restando rigorosamente all’interno del contenuto della dichiarazione ufficiale della popolare pasionaria di estrazione socialista.\nL’attacco è diretto a scoprire una realtà effettiva, e quindi Bersani sarebbe in realtà innamorato di Berlusconi? Questo spiegherebbe l’incerta opposizione che travaglia la cosiddetta sinistra, innamorata e quindi fondamentalmente in ostaggio di colui che si ostina erroneamente a dichiarare come nemico. Invece, sarebbe Berlusconi ad essere innamorato di Bersani? Nessuno scandalo, la nota voracità sessuale del presidente del Consiglio ha già mostrato di peggio. L’accusa rivela in realtà una dinamica di tipo proiettivo? Quindi, la Boniver potrebbe essere innamorata di Bersani? Ci troveremmo di fronte ad una nostalgia dei vecchi tempi in cui ex-socialisti ed ex-comunisti facevano casa comune: epoca che appartiene non all’esperienza diretta dei soggetti in questione, ma alla loro, chiamiamola così, storia familiare, che comunque un peso lo ha anche nelle scelte affettive compiute per impulso. Oppure, l’oggetto del sentimento della dolce Margherita è proprio il rubacuori Berlusconi, politicamente a lei molto prossimo? Si tratterebbe di un caso tipico di spostamento della libido, che si muoverebbe leggermente dal caro indimenticabile Bettino al suo protetto di un tempo Silvio: si tratterebbe poi anche di un modo per non disperdere l’eredità craxiana le cui ipoteche, dopo dieci anni di aspettative più o meno dichiarate, stanno per scadere.\nL’aspetto interessante è che le diverse ipotesi possono benissimo convivere. Tutto ciò getta uno spiraglio inquietante sulle promiscue relazioni interne alla discutibile classe politica italiana, fornisce un segnale evidente di quanto l’ignoranza unita al pessimo gusto siano diffusi, e ci lascia anche la poco consolante certezza che gli abomini musicali di Sanremo non siano fini a se stessi.\nGiova segnalare che Bobby Solo, il primo a esibirsi in playback al Sanremo nel 1964 – l’anno dei due primi governi Moro di centro sinistra, che fallirono la realizzazione del programma di riforme sociali propugnato dai socialisti - proprio con la canzone ricordata (che non vinse), nel 2006 fu candidato con l’UDEUR alla Camera dei Deputati (non fu eletto); cantò comunque a Montecitorio proprio* Una lacrima sul viso* il giorno dell’insediamento di Bertinotti come Presidente della Camera su richiesta di Clemente Mastella (non è uno scherzo, si vogliono bene davvero). Balzando all’alba degli anni ’80, mentre il paese testimoniava un’inflazione da terzo mondo (21,7%) e si scopriva con grande scalpore il complotto della loggia massonica deviata P2 (poi riuscito), la Berti stessa tornò sul suo motivetto di undici anni prima (Finché la barca va con Sanremo non c’entra niente, ma ottenne il terzo posto a Un disco per l’estate 1970), e senza lacrime, tristezze e nostalgie, ma cosciente, nel suo piccolo, che la strategia della sopravvivenza non avrebbe portato il paese molto lontano, cantò al Sanremo 1981: «porca miseria qui la barca non va più». Da allora non abbiamo più smesso di andare a fondo.\nPotremmo considerare che se cadrà Sanremo e un certo modo di fare musica, finirà anche una certa politica, o viceversa. O forse, cambierà Sanremo e tutto il resto gli verrà dietro. Se tutto ciò non è dato saperlo, l’edizione 2013 sembra venire incontro a più di qualche auspicio, testimoniando cambiamenti enormi, dagli esiti non del tutto prevedibili. E dopo trent’anni e passa, la tesi centrale della lettura gramsciana proposta da Borgna risulta ancora più attuale, mentre decadono anche alcune critiche dettate dalle contingenze di discoteche et similia. Di fatto, il festival, a parte alcune canzoni orrende quasi per forza (e forse è solo l’immenso Elio a regalare spunti egregi), non è sembrato per niente «un reperto archeologico»: anzi, sono costretto a dire, come non ho detto mai, che questo è un bel Sanremo.\nInfatti, ho apprezzato conduttori (la stramba e furbissima coppia post-umanista Fazio-Littizzetto), schema (due canzoni per uno non fanno male a nessuno), e varie trovate (però sul matrimonio gay non è che mi convincono con due cartelli). Crozza che prosegue nella sua satira politica eterodirezionale nonostante il panico provocatagli dai franchi tiratori presenti in platea fornisce stimoli per non credere nell’ennesima patetica campagna elettorale.\nPeraltro, in questa tornata, i rapporti sono più intricati che mai: Monti corteggiato da sinistra guarda a destra, gli esponenti della destra sono divisi in casa però si scambiano malizie, il clown Berlusconi accusa delle medesime paturnie populiste di cui è focolaio il collega Grillo che da parte sua attinge voti a sinistra ma anche a destra, e mentre Bersani è sempre più democristianamente informe, Casini troneggia come il piccolo grande feudatario del suocero costruttore Caltagirone, e Ingroia si promuove quale buon rappresentante di classe. Tutti insieme oscenamente, pronti ad invertire ognuna delle proprie già contorte relazioni e, soprattutto, impegnati ad affondare ancora di più una barca che ormai naviga solo sulle sue lacrime.\nTra gli autori di Sanremo, già tempio del consenso, troviamo ora il lucido e critico Michele Serra, che fra i tanti miracoli di concisione e lucidità ha espresso a più riprese le sue riserve nei confronti della diffusa sbornia da social network: quando ha dichiarato di non apprezzare twitter, potete immaginare le reazioni degli sbronzi. Pure a me ‘sto Twitter, come anche Facebook, non fa impazzire per niente, anche se gli amici mi dicono che dovrei aprire dei cavolo di account perché a dir loro andrei forte. Per scafarmi un po’, ho seguito la prima serata del festival, io che la televisione l’ho cacciata da casa da un pezzo, anche attraverso la lettura di numerossimi cinquettii di 140 caratteri, e ho constatato che i «milioni di persone che scendono in piazza ognuna urlante un commento» di cui in un brillante articolo parla Giovanni Scrofani sono realtà.\nPeccato però che la maggior parte degli utenti sappiano urlare povere inutili stronzate nemmeno tanto spiritose, di cui addirittura non ne ricordo nemmeno una. Twitter può rappresentare un elemento di raccordo decisivo, ma rispetto a cosa? Esemplifica una tendenza alla sintesi, alla rapidità e all’efficacia del linguaggio, ma per chi? Insomma, contro le vulgate dell’evangelismo dei media, occorre ormai che un messaggio, se c’è, trascenda i mezzi che attraversa, i quali vanno usati con somma discrezione: di fatto, più ce ne sono e meno si comunica.\nL’inconsistenza mediatica continua ovviamente ad essere testimoniata anche nel suo luogo più liturgico, la televisione, e infatti nel dopo festival il pop-sociologo Domenico De Masi, consegnato all’immortalità per la cantonata sull’«ozio creativo» quale dimensione lavorativa delle società post-industriale, per darsi ulteriormente un tono, si è inventato la creativissima oziosa boiata che Sanremo da sempre sia qualcosa tipo «la vetrina dell’avanguardia», capace di anticipare stili e tendenze: qualcuno capace di guardare avanti ogni tanto all’Ariston capiterà pure, ma è anche successo che si è dovuto ammazzare per farsi sentire.\nTuttavia, a testimonianza della chiarezza di visione di Salvatore Quasimodo, e nonostante felici stagioni musicali ormai archiviate da un pezzo, ancora oggi nessuna vera intelligenza è generalmente richiesta ad una canzone, mentre lo «sdrucciolevole simbolismo beat» a cui faceva riferimento il poeta è confluito nei sogni del Sessantotto e, dove questi hanno poi tradito se stessi, il «sonno mentale dell’italiano medio» ha trovato nuovi modi per propagarsi.\nIn questo sonno profondo, trova spazio anche il clamore twitteriano, sicuramente molto trendy e dagli effetti spesso orrendi, piuttosto congeniale ai politici più arroganti e presenzialisti e a chi deve raccontare a tutti cosa fa anche quando va al bagno. Trovano perfetta aderenza le seguenti simpatiche parole: «la nostra epoca non è peggiore di quelle passate (ma neppure migliore). La cosa noiosa è che si fanno ascoltare, con toni assordanti, troppe voci che sarebbe meglio non udire. Le parole di chi prende la parola senza essere invitato risuonano ovunque.» (Giorgio Colli, Dopo Nietzsche, 1974). Così va, signori, e ci siamo tutti in mezzo. E tuttavia, come suggerisce Colli nella frase successiva, non ha senso lasciarsi andare a stucchevoli lamentazioni sulla decadenza di questo e quello: «la decadenza precede la culminazione».\nInsomma, se i tweet de Il Fatto hanno meritato di essere cancellati oggi, sicuramente domani saranno degni dello stesso trattamento quelli de Il Giornale, e altro ancora sarà degno di attenzione: dirigere l’attenzione, ecco un gesto che come tutto quanto è profondamente rivoluzionario troverà sicuramente molti avversari E mentre il paese si avvia alla sua ennesima prova di ingovernabilità, ben vengano, epifanici e surreali così come tutti noi li abbiamo visti proprio con i nostri occhi, Toto Cotugno e l’Armata Rossa, accorsi per mettere la barca in salvo, asciugare le nostre lacrime, liberarci dall’oppressore (e chi è? ognuno ci metta il suo!).\n•\nFotografia: Claudio Comandini, “Relitto e magnificenza” – Roma, febbraio 2013."
  },
  {
    "objectID": "posts/pages/2016-12-31-momenti-della-fine.html",
    "href": "posts/pages/2016-12-31-momenti-della-fine.html",
    "title": "Momenti della fine: tre religioni a confronto",
    "section": "",
    "text": "Il fascino della fine e il proliferare apocalittico. Kant: la conclusione dello spettacolo. Taubes: l’irruzione del presente e lo svanire del passato. Apocalittica e messianismo. Il racconto ebraico del Messia. La ricostruzione del Tempio e la vacca rossa. Islam e giudizio universale. Nessun terrorista in paradiso. Imam nascosto e moschee di lusso. Il mosaico dell’Abbazia di San Nilo a Grottaferrata. Le riprese televisive della Seconda Venuta di Cristo. Storia del concetto di Parusia. Teocrazia dal basso.\n0. Preludio a una fine infinita\nViviamo in un mondo che, non conoscendo limiti e lanciato in un’inarrestabile corsa all’infinito, sollecita un’inesauribile produzione di immagini della fine. Il loro fascino non coinvolge soltanto i Maya [1] più o meno involontari: un repertorio piuttosto vario esercita suggestioni apocalittiche di varia tipologia e tendenza. Attacchi terroristici e guerre globali, catastrofe ecologica e disastri naturali, crisi economica e finanziaria, tecnicismo e consumismo trionfanti, svuotamento dell’umanesimo, erosione della democrazia, imporsi di manipolazioni costitutive, sono le emergenze più rilevanti, nella cui lettura arrivano a confondersi profezie low cost, sensibilità new-age e contenuti postmoderni. [2] Il filone principale sembra comunque delinearsi a partire dalla situazione di rovina generale destinato a risolversi in rinnovata pienezza, di cui offre esempio parole dei Salmi : «Sii fedele alla tua alleanza;/ gli angoli della terra sono covi di violenza.» [3]\nLe questioni relative alla fine dei tempi sono trattate nell’escatologia (dal greco éschatos, ultimo), che riflette sul destino ultimo del mondo e dell’uomo. Nella storia delle considerazioni religiose, il tempo messianico del mutamento dell’Ebraismo si stempera nell’attesa cristiana del Regno di Dio; dopo Costantino l’apocalittica cristiana si concentra su letture allegoriche individuali, il messianismo ebraico è già assestato sulla visione storico mitica di redenzione. L’Islam precisa gli aspetti di guerra e premio. Nella teologia contemporanea Bultmann riporta l’escatologia al percorso di conversione di ogni persona.\nIl rapporto della soggettività con il tempo e con l’«appuntamento» dell’«abisso» della sua fine fu individuato da Kant in quella strana esigenza che insiste nel trovare agli eventi un esito e una rivelazione, non importa se contraddittori, convinta della «fondamentale corruzione del genere umano» _e che serva «un termine a quella specie di spettacolo che è il mondo». [4] In tempi più recenti, questo aspetto abissale del tempo viene approfondito dal rabbino svizzero Jakob Taubes: ogni evento storico si configura come una creazione in cui «l’io stabilisce un appuntamento tra un presente irruente e un passato che presto svanisce»_. [5] La contingenza è radicale, ogni momento è dono e distruzione. Sembra appropriato, come suggerisce la prima lettera di San Paolo ai Corinzi, sperare che tutto accada abbastanza presto e al contempo permanere nelle necessità della propria condizione: insomma, vivere senza paura e senza fretta nonostante l’emergenza.\nL’Apocalisse oggi non sembra più un abisso di cui essere spaventati e anzi rappresenta una condizione abbastanza comune, nonché un argomento piuttosto trendy. Predomina un clima di millenarismo incipiente, nel quale le attese della fine si moltiplicano, e abbiamo imparato ad amarla. In definitiva, desiderare la morte per sé, per i propri nemici o per il mondo, è ormai poco più di esercizio di stile: eppure, nonostante tutto, siamo ancora fermi a Kant. È sempre più facile immaginare tali evenienze piuttosto che farsene un concetto e quindi pensarle davvero. L’immaginazione e la produzione di immagini della fine scavalcano così ogni elaborato di pensiero, guadagnandosi un posto di spicco nei vuoti del presente attraverso la vasta fenomenologia della cultura di massa. [6]\nNarrazioni di ogni tipo celebrano la diffusa sensazione dell’esaurirsi della civiltà in un proliferare di soluzioni apparentemente modernissime eppure già affastellate dai millenni, profondamente intrise di contenuti religiosi. Infatti, l’idea che la storia abbia compimento attraverso un processo di rinnovamento e purificazione discende da un’idea di tempo che si corona nell’apocalittica, che significa propriamente rivelazione e comporta una teologia della storia, e nell’apocatastasi, che indica restaurazione e reintegrazione finali. In un mondo segnato dalla secolarizzazione, dove i contenuti religiosi sono assorbiti dalla mentalità comune, tale esigenza di compimento si è mantenuta sotterranea, per poi emergere imponendo spiegazioni totalizzanti, che nessuna mitologia razionalista riesce a contrastare.\nImmagini apocalittiche più conformi ai testi si accompagnano ad altre di libera interpretazione. Le azioni di morte dei fondamentalisti islamici. I proclami millenaristici dei telepredicatori americani. Le vacche rosse da immolare a Gerusalemme. Stilemi della storia quali nazismo, bolscevismo, paura del nucleare. Riti contemporanei come l’attentato fascista di Okhlaoma City e le morti della setta dei Davidiani. Uno scrittore avvezzo al macabro come Ian MacEwan consiglia di sconfiggere il desiderio della fine con l’esercizio di un’inesauribile curiosità, consapevoli che «nessuno verrà a salvarci». [7]\nLa nostra curiosità può così trovare interesse proprio dove il discorso della fine si intreccia con quelli che riguardano la salvezza, alla quale ogni civiltà ha dato risposte peculiari. Focalizziamo le attenzioni su tre argomenti: la figura del Messia presso la cultura ebraica, la ricezione dell’Apocalisse nel contesto islamico, le differenziazioni del concetto di Parusìa, trasmessosi dalla Grecia antica ai primi cristiani, ai tardi pagani e agli gnostici. Potremmo scoprire, senza abdicare alla lucidità e al rigore della nostra laicità, quanto il contenuto dei testi che si dicono sacri possa apparire splendido e presente rispetto ai toni puerili delle letture integraliste di maggiore attualità, e quanto la comparazione e il dialogo tra religioni possa giovare alla comprensione di ognuna.\n1. Il Messia degli Ebrei\nApocalisse e messianismo costituiscono due nozioni diverse, tra loro non pienamente assimilabili e però nemmeno perfettamente disgiungibili, da cui discendono differenti concetti di tempo, tenuti distinti da Agamben secondo questi termini: il tempo dell’apocalisse senza messianismo che si impone nel cristianesimo successivo al IV sec. rappresenta la fine dei tempi, _il tempo messianico tipico del giudaismo successivo al 70 d.C. si configura come il _tempo della fine. [8]_ _Al riguardo, Moshe Idel ha evidenziato come in seguito alla distruzione del secondo tempio l’ebraismo tende a distanziarsi dalle coeve formulazioni cristiane agganciandosi in modi particolari a stati di redenzione presenti o futuri da ritrovare nel contatto con un’origine; nel XII sec., per influsso del linguaggio simbolico della Qabbalah, il messianismo si riconverte all’apocalittica e perfeziona il proprio aspetto di funzione, a cui è tipica la spersonalizzazione del messaggio della funzione messianica. [9]\nIl messianismo ha avuto costruzione varia e influsso enorme, coinvolgendo realtà profondamente diverse quali le speranze illuministe, il delirio nazista, le avventure dei supereroi, ma anche se il suo ascendente travalica la cultura presso cui è sorta è opportuno precisarne le peculiarità riferendosi alla religiosità popolare ebraica, influenzata da rabbini e cabalisti e nella quale alle elaborazioni logiche dell’Halachah si affiancano le leggende dell’Aggadah. La figura del Messia assomma in sé caratteri sacerdotali e caratteri regali e oscilla tra idealizzazione politica e universalismo religioso, prescinde dall’unitarietà di una dottrina per definire un orizzonte mondano e storico profondamente dominato da preoccupazioni cosmologiche.\nNei Salmi di David (in ebraico Tehillim) il messianismo si raccoglie nell’ascolto del presente e della voce di Dio; [10] il tempo del Messia comporta per il popolo d’Israele vittoria sui nemici, ricchezza e pace. [11] Isaia afferma che il Messia viene «a suo tempo», [12] si configura come una «promessa», [13] su cui «aleggia» Dio, [14] dal nome simbolico di Emmanuele, «Dio con noi». [15] A queste caratteristiche, riscontrabili anche in Michea, Geremia ed Ezechiele, [16] Isaia aggiunge* «servo sofferente»* [17] e Zaccaria «re pacifico» [18], il primo profetizza «tempesta, tuoni e fuoco», [19] il secondo la distruzione di «tutte le genti ostili a Gerusalemme». [20] Daniele introduce la figura di «figlio dell’uomo» [21] e specifica tanto gli aspetti di rivelazione ed espiazione ai quali la sua venuta prelude, quanto quelli di eternità del regno che viene a stabilire.\nIl Messia gli Ebrei è ancora da venire: è sempre da venire. Gesù è considerato perlopiù un impostore e le leggende raccontano che fosse il figlio di un soldato romano, sotto l’accusa di magia impiccato ad un cavolo. [22] In una generale ridefinizione dei rapporti tra cristianità ed ebraismo, per quanto la forme della sua divinizzazione continuino ad essere considerate idolatriche, c’è anche notizia di una revisione del processo di condanna a morte. [23]\nPer il Talmud (studio), dove sono specificati i contenuti dell’ebraismo post-biblico attraverso Mishna (codice), Ghemara (commento) e Midrash (ricerca), il Messia rappresenta il centro di gravitazione attorno al quale ruota il grandioso avvenire al quale gli Ebrei hanno affidato la loro età dell’oro; anche se viene a sanare la sottomissione politica e il degrado morale del popolo, fa parte del piano divino già dalla creazione. Non è lecito fissare una data per la fine: la venuta del Messia si collega piuttosto al pentimento e alla realizzazione di opere buone, e gli segue straordinaria abbondanza e pace durevole. Il Messia ha quali attributi la preesistenza, la vita occulta, l’apparizione da sovrano, la riunione delle tribù di Israele, la ricostruzione di Gerusalemme, gli omaggi di tutti i popoli. [24]\nIl Messia diventa ufficiale e inviolabile rappresentante di Dio attraverso la consacrazione con l’olio (unto, in ebraico Mashiach, in greco Christos): l’unzione è compiuta dal re di Israele o, in sua assenza, dal sommo sacerdote. Il titolo di Messia si intreccia alla carica di re, la cui istituzione è però contrastata dalla casta sacerdotale, che la considera un’usurpazione della regalità divina. In alcune correnti messianiche la reintegrazione del regno di Davide accentua il senso della vittoria politica sui gentili, in altre si evidenzia la portata spirituale universale della salvezza. Esemplifica la prima tendenza la proclamazione di Bar Kochba quale Messia sotto la persecuzione di Adriano, ma generalmente il ricordo di personaggi storici non è particolarmente sentito.\nLa narrazione dei due Messia riproduce uno schema di morte e rinascita. Un primo Messia, appartenente alla stirpe di Giuseppe, raduna gli Israeliti dispersi e ripristina il Tempio; questo precursore muore sconfiggendo, in una guerra che possa porre fine a tutte le guerre, il re Gog di Magog, [25] paese simbolico il cui re Armilo era nato da un rapporto sessuale tra Satana e la statua di pietra di una ragazza romana. [26] Dopo la morte del precursore compare il Messia finale, della stirpe di Davide, redentore di Israele e dell’umanità, che sottomette le potenze ostili a Dio e guida da ogni parte del mondo il Raduno degli Esiliati (Kibbutz Galuyyot), rintracciando anche le dieci tribù perdute con l’aiuto del profeta Elia. [27]\nElia, asceso vivo in un carro di fuoco, in cielo registra le azioni degli uomini e accompagna le anime dei morti in paradiso riconciliando le famiglie alla Fine dei Giorni (Acharit Ha-Yamin). In greco il termine corrispondente è éschaton, da cui deriva escatologia, considerazione delle cose ultime che nel Cristianesimo imperiale diventa la riflessione sul destino sovrasensibile dell’anima, mentre nell’ambito ebraico terminare i giorni comporta riepilogarli in una vicenda capace di decidere il destino ultimo dell’uomo e del mondo.\nElia annuncia il Giorno del Giudizio (Yom Ha-Din) e l’inizio del tempo messianico suonando lo Shofar, corno di montone, l’animale che sostituì Isacco al sacrificio. strumento usato anche nella festa del Capodanno (Rosh Ha-Shanah) e della ricorrenza della creazione di Adamo. [28] Il Messia entrerà trionfalmente a Gerusalemme dal Monte degli Ulivi (Har Ha-Zeitim), dove si posò la colomba di Noè e dove per purificare il Tempio si offriva l’olocausto della vacca rossa (Parah Adumah). [29] Attraverso la rugiada (Tal), luce della creazione rimasta nascosta, Dio realizzerà la Resurrezione dei Morti (Techiyyat Hametim), coinvolgendo tanto Israele quanto le nazioni gentili, ma escludendo gli Apikoros, ebrei che non credono nella Rivelazione.\nIl Giorno del Giudizio (Yom Ha-Din) sarà terribilmente oscuro, con tempesta, tuoni e fuoco. [30] Verrà quindi rivelata la via per il Giardino dell’Eden (Gan Eden), da dove Adamo ed Eva furono cacciati per aver mangiato il frutto dell’Albero della Conoscenza (Etz Ha-Daat); qui il Messia leggerà il Sefer Thora scritto a fuoco, l’Albero della Vita (Etz Ha-Chaim) i cui frutti andranno ai giusti nel mondo a venire (Olam Haba), un Nuovo ordine mondiale che rispetto alla quotidianità attuale si pone come «un salone al fondo di un corridoio». [31]\nLa venuta del Messia apre ad un regno terreno nel quale sono emendate afflizioni tipiche della condizione umana quali malattia e morte, e mali sociali come povertà, indigenza, esilio e diaspora. È quindi distrutta l’Inclinazione Malvagia (Yetzer Ha-Ra), rappresentata da Esaù-Edom, il fratello di Giacobbe-Israele, che spinge l’uomo al possesso, al potere, all’idolatria, all’illecito e al piacere sessuale, invece che a servire disinteressatamente Dio e i suoi simili: se tale inclinazione è indispensabile alla vita, può dominare l’uomo come** «**un invitato che prende il posto del padrone di casa», configurando in tal modo il potere di Satana (Shaitan, avversario). [32] Il primo nome di Satana e della stessa inclinazione malvagia è Sammaele (Shammael, veleno di Dio), controllabile attraverso particolari sacrifici e che è meglio non pronunciare nemmeno; fu lui a mandare il serpente nel Paradiso e divenne quindi sposo di Lilith, prima moglie di Adamo; nel Giorno del Giudizio sarà il principale accusatore d’Israele ma, secondo alcuni rabbini, anche lui sarà coinvolto dalla redenzione integrale. [33]\nLe implicazioni cosmologiche di quanto possiamo chiamare male male attraversano la creazione da un capo all’altro. Il mondo finito è emanato dall’autolimitazione del divino, la cui «contrazione» (Tzimtzum) produce la struttura spazio-temporale di una creazione separata, una sorta di sottoprodotto o di area vacante che ha continuamente bisogno di essere corretta a causa dello scontro tra le forze limitanti e l’infinità di Dio. Questo scarto dell’emanazione da cui è scaturito il mondo finito è il Sitra Achra (in aramaico Altra Parte), sorta di antimateria oscura che non possiede propria energia, ma dipende dalla luce divina; qui prende forma il male degli uomini rappresentato dalle forze demoniache che frustrano continuamente lo sviluppo spirituale del mondo. La sua influenza può essere ridotta dall’osservanza dello Shabbat (Sabato) e delle Kashrut (regole alimentari).\nIl Sitra Achra è propagato da Samaele attraverso i peccati a cui nottetempo istiga gli uomini, che alimentano l’assenza di luce e riducono l’influenza della Shekhinah (presenza immanente di Dio, che dimora presso Sion). I peccati umani permettono il controllo a Sammaele, che quindi separa la Shekinah dal suo «sposo divino» umano per accoppiarla a sé, e così riprodurre la spaccatura nell’unità divina prodottasi dall’unione del serpente con Eva. La Shekhinah è come la luna che rende luce al mondo, ma l’influenza di Sammaele concentra la malvagità umana nel suo volto oscuro. [34]\nIl racconto ebraico porta a convergenza elementi di enorme portata, altrove rintracciabili soltanto a tratti. Gli accoppiamenti anomali tra donne terrestri e creature celesti ricorrono con biasimo anche in uno dei primi testi apocalittici, l’apocrifo ebraico Libro di Enoch (II sec. d.C.), testo canonico per la chiesa copta. [35] Per il teologo anarco-cattolico Fritz von Baader l’idea di una scissione dell’unità divina interviene dove il peccato di Adamo ha portato alla perversione del corpo androginico dell’universo, corrotto nell’accoppiarsi di un femminile divorato dalla brama con un maschile schiacciato dall’arroganza. [36] Uno spazio virtuale che riflette in modo distorto la realtà per poi assorbirla e annullare sembra caratterizzare molti aspetti dell’esperienza contemporanea: l’Altra Parte non è così lontana.\nDurante il Giorno del Giudizio i mostri conosciuti come Behemot e Leviatano si uccideranno l’un l’altro. Si banchetterà con le loro carni e quelle dell’uccello Ziz, bevendo il vino messo da parte durante i sei giorni della creazione. L’Albero della Conoscenza sarà gettato nella valle di Hinnom (Gehinnom), nella Gehenna ai cancelli del mondo infernale, e verrà rivelato il suo vero significato. I profeti torneranno: Mosè insegnerà la Torah, David canterà, Miriam danzerà e Aronne reciterà la preghiera di ringraziamento. Dal cielo il Tempio scenderà già costruito, per prendere posto sul monte Moriah, dove Abramo sacrificò il montone al posto di Isacco. Tornerà la Shekhinah, la quale secondo alcuni rabbini non avrebbe mai abbandonato il luogo: ella dimora presso Sion, segno e pietra di confine, la collina del sepolcro di Davide e per estensione l’area del Tempio, la città di Gerusalemme e l’intera Terrasanta. Shekhinah ha lo stesso significato letterale del termine greco Parusìa, ma una diversa articolazione concettuale. [37]\nL’insieme di storie proprie al messianismo ebraico rivela una formidabile forza simbolica, capace di agire fortemente sulla psiche e allo stesso tempo di spiccato impatto pubblico, che restituisce in pieno il senso di una religione che pur dando origine al “concorrenziale” culto cristiano si rinnova nei suoi peculiarissimi motivi. Diverse questioni politiche nell’attualità sono commiste di aspetti teologici.\nDal 638 sul sito del Tempio di Gerusalemme c’è la Cupola della Roccia, che continua a ricordare Isacco; il mancato sacrificio di Ismaele; l’altro figlio di Abramo, commemorato alla Mecca [38] conosce un racconto analogo eppure diversissimo da quello biblico. [39] I due popoli che ne discendono si contendono la Terra Santa. Un piano urbanistico del defunto ex primo ministro israeliano Sharon intendeva demolire la Spianata delle Moschee per disporre i cantieri del Tempio, la cui pietra angolare è stata posta nel 3 marzo 2001 sotto l’ambasciata americana da parte dei Fedeli del Monte del Tempio, autorizzati dalla Corte Suprema, in un luogo dove meno attirare l’ira dei musulmani rispetto al sito dove effettivamente vogliono realizzarlo, e cioè il monte Morìah; inoltre, vengono scavati dei tunnel sotto tutta la zona, sperando che crolli. Nel 28 settembre dell’anno precedente, la ‘passeggiata’ di Sharon provocò la Seconda Intifada, ma il piano urbanistico è stato contrastato anche dagli ebrei ultraortodossi Haredim, che lo considerano in contraddizione con la volontà di Dio, ed è invece sostenuto principalmente dai cristiano-sionisti americani, fondamentalisti dalle pretese millenaristiche hollywoodiane, che lo identificano con una delle premesse della Parusìa. [40]\nÈ spettacolare anche come nelle pretese della scienza estrema il repertorio delle credenze religiose riesca a diventare progetto. Il sacrificio di una vacca rossa sarebbe necessario per purificare l’area del Tempio dai molti morti che segnano la vita quotidiana di Gerusalemme: «Dì ai figli d’Israele che ti menino una giovenca rossa, senza macchia, senza difetti, che non abbia mai portato il giogo» [41]. Il testo biblico prescrive l’elaborato rituale di sacrificio della giovenca, dalle cui ceneri impastate con aromi se ne ricavi un’acqua con cui aspergere e purificare i fedeli, che potranno così partecipare all’ ufficio divino nel Tempio.\nL’animale è però estinto da secoli. Tra gli ineffabili ingredienti del sacrificio, secondo le ricerche pubblicate da Menachem Burstim nel 1987, c’è il techelet, tintura blu tipica degli abiti cerimoniali reperibile in una grotta marina denominata hilazon; Vendyl Jones, pastore battista del Texas, svolge indagini sui cocci che contengono il kalel (residuo) delle ceneri dell’ultima vacca rossa bruciata, coinvolgendo la Jerusalem Temple Foundation, diretta Stanley Goldfott, terrorista della Banda Stern responsabile nel 1948 dell’attentato al comando inglese all’Hotel David e dell’assassinio del conte Bernadotte. [42] Così, nel 2001 i rabbini Makover e Richman annunciano che l’animale sia pronto. [43] Non è da escludere l’eventualità di esperimenti di clonazione, laddove da tempo sono ufficiali le attenzioni dei genetisti verso Abramo e Gesù Cristo; [44] tuttavia, qualcosa è andato storto, e anche altri tentativi, realizzati negli allevamenti texani, non hanno ancora dato risultati apprezzabili. [45]\nForse, invece di riattualizzare per grottesche giustificazioni particolaristiche le forme tradizionali di una religione autenticamente universale, sarebbe più opportuno favorire la coesistenza tra Ebrei e Arabi, che curiosamente ha precedenti sotto le amministrazioni islamiche andaluse e turche: uno dei problemi più grandi è però che, anche se lo stato Palestinese è ormai riconosciuto dall’Onu, non è ben chiaro dove dovrà sorgere. La città di Dio, nella quale si sono parlate fino a 17 lingue e che ha avuto almeno 70 nomi diversi, più che da dividere tra paesi concorrenti sarebbe da rendere davvero patrimonio dell’intera umanità.\n2. L’Apocalisse nell’Islam\nL’apocalittica è un movimento della religione popolare ebraica, si annuncia nella Bibbia e trova spazio in diversi testi apocrifi; si precisa con il Cristianesimo e conosce il suo testo esemplare in quello redatto secondo la tradizione dall’apostolo Giovanni nel 95 d.C. Le numerose apocalissi espunte dai canoni ebraici e cristiani sono indicative tanto dei rispettivi conflitti interni, quanto dei possibili punti di tangenza. [46] Questi testi esercitano influenza anche sull’Islam, che già al tempo del suo affermarsi nel VII sec. d.C. precisa il proprio messaggio intrattenendo con le culture precedenti un rapporto ad un tempo di assimilazione e distinzione.\nGli argomenti di carattere apocalittico sono trattati nel Corano, organizzati in modo non cronologico né logico ma secondo gli eventi allegorici della vicenda terrena e celeste di ogni credente: i quadri della fine del mondo disseminati in diversi luoghi, con numerose ripetizioni e approfondimenti e marcate indicazioni gnomiche ed esortative. Il suo svolgimento mantiene numerosi punti di contatto con le formulazioni delle altre religioni e riconosce a Gesù un ruolo decisivo, seppur non in qualità di figlio di Dio.\nL’apocalisse coranica è molto simile a un disastro nucleare: da questa annotazione del sufi Gabriele Mendel ricostruiamone lo scenario. [47] Tale desolazione è quanto resta dove si eliminino le allegorie proprie alle altre tradizioni, lasciando al mondo soltanto il senso che può avere una pergamena arrotolata: il sole riavvolto, le stelle precipitate, le montagne in movimento, i mari in ebollizione, le cammelle incinte abbandonate, le belve radunate, le anime di nuovo appaiate ai corpi. [48]\nSul Sinai, dove Mosè ricevette la legge, il cielo sarà squassato come da un vento, le montagne si metteranno in cammino. Il «castigo» colpirà coloro che «si gingillano in vani discorsi», che gettati nel fuoco infernale da loro stessi smentito [49] usciranno dalle tombe di fretta e con gli occhi pieni di vergogna. [50] In quell’ora, le donne da latte scorderanno i pargoli, quelle incinte abortiranno, gli uomini saranno tutti ubriachi pur senza aver bevuto, [51] come «farfalle disperse». [52] Il criminale cercherà di salvarsi vendendo figli e parenti [53] e l’empio, traviato e poi vigliaccamente abbandonato da Satana, si morderà le mani biasimandosi di non aver camminato con il messaggero di Dio. [54]\nL’inferno ha molti nomi, tra cui Nàr, Jahin, Laza, sette porte vi conducono; ivi i criminali saranno incatenati a coppie, con tuniche di pece e il viso infuocato, [55] castigati per aver dissipato la vita inseguendo beni effimeri, puniti a causa del loro orgoglio immotivato e della loro perversità. [56] La zona infernale del fuoco della Jahannamu (dall’ebraico Jahinnòn) e quella paradisiaca (dal persiano* Faràdis*) del Giardino, sono separate da un limbo, dove trovano spazio coloro che tendono ad una e temono l’altra pur non appartenendo a nessuna delle due. [57] Satana, chiamato Iblîs, è colui che, fatto di luce, rifiuta di inchinarsi ad Adamo, fatto di terra, [58] e quindi seduce la superbia di Eva inducendo lei e Adamo a mangiare i frutti dell’albero proibito, rendendoli consapevoli della loro nudità e determinandone la cacciata dal Giardino. [59]\nNel Giorno del Giudizio sarà dato fiato ad una tromba, come nelle cerimonie religiose e nelle battaglie. Ad eccezione dei prescelti, tutti sverranno, ma ad un altro squillo si alzeranno di nuovo. La terra brillerà della luce di Dio, sarà aperto il Libro, si aduneranno profeti e testimoni, per giudicare con giustizia e senza fare torti. [60] Non varranno le parentele e gli aiuti reciproci e coloro le cui bilance peseranno saranno beati, e quelli che le avranno leggère si perderanno in eterno nel fuoco infernale. [61] Nessuna anima potrà pagare per un’altra, nessuna intercessione sarà accolta, nessuna compensazione accettata, nessuno potrà essere soccorso. [62]\nAi devoti a Dio si apriranno le porte del Giardino e saranno accolti dai guardiani e salutati con parole di pace, lodati per la loro condotta; [63] strappato dai petti ogni rancore, tutti diventeranno come fratelli, e verranno posti su troni e faccia a faccia, senza subire fatica e senza rischio di essere cacciati. [64] I credenti riceveranno in premio un vino che «non farà nascere discorsi sciocchi, o eccitazione di peccato», [65] mentre godranno della compagnia di donne «modeste di sguardi, bellissime di occhi». [66] Nessuno sa quale effettiva ricompensa si nasconda dietro il termine «delizia». [67] Mendel evidenza come le allegorie che descrivono i «paradisi musulmani» e i loro aspetti di premio siano interpretabili come semplice consapevolezza di divinità, senza gli eccessi volgarmente attribuitigli. Dove per chi appartiene al terzo mondo la vita è già abbastanza infernale, il paradiso godereccio che si accompagna all’integralismo fanatico riguarda cattive interpretazioni del testo e una sua conoscenza approssimativa e squilibrata. [68] Insomma, il terrorismo non ha casa in paradiso.\nTuttavia, alcuni ci vogliono arrivare proprio per tale via, e denunciano i miscredenti muovendo loro guerra con termini non dissimili da questi: «Di fronte ad Allah non ci sono bestie peggiori di coloro che sono miscredenti e che non crederanno mai;/  coloro con i quali stipulasti un patto e che continuamente lo violano e non sono timorati [di Allah]./ Se quindi li incontri in guerra, sbaragliali facendone un esempio per quelli che li seguono, affinché riflettano./ E se veramente temi il tradimento da parte di un popolo, denunciane/ l’alleanza in tutta lealtà, ché veramente Allah non ama i traditori.» [69]\nAl Zawahiri legittima la Jihad in termini religiosi dove accusa gli empi governanti islamici di favorire il predominio straniero, denunciando così come colpevoli di crimini contro l’Islam tanto i leader locali quanto le potenze occidentali guidate da America e Israele; la sola occupazione della Palestina giustifica il martirio «sulla strada di Dio» che permette ai fedeli le ricompense negate in terra dalla giustizia degli uomini. [70] A sfavore dell’infervorato terrorista di fede sunnita, vicino per sentire e ispirazione al karigismo che in nome dell’egualitarismo e della virtù guerriera si oppone ad Alì e al nascente mondo sciita e non esattamente , si può notare che gli attentati non portano giustizia.\nNel Giorno del Giudizio, il profeta Gesù testimonierà sia contro chi non ha creduto nel proprio messaggio, sia  contro chi ha dato credito agli equivoci rispetto una sua presunta divinità: [71] insomma, colpirà atei, ebrei e cristiani, senza esclusione di colpi. Nel Corano, all’importante ruolo di Gesù non corrisponde una figura messianica, la quale invece nei testi cristiani dirige gli eventi e in quella ebraica li accentra.\nUn Messia appare presso gli sciiti duodecimani come colui che alla fine dei tempi estirpa il male e l’eresia, per stabilire la pace e la giustizia e permettere che regnino il bene e l’Islam. Detto il Mahadi, e chiamato anche «Signore del Tempo», corrisponde al dodicesimo e ultimo discendente di Maometto e di sua figlia Fatima, andata in sposa ad Alì. Conosciuto come Imam nascosto, dopo essersi ritirato circa nell’888 in un pozzo presso Isfahaan si è occultato (Ghaybat) in una dimensione completamente soprasensibile, aprendo all’uomo il confronto con la storia. Con l’ausilio di Gesù e con lo scopo di fondare Dar Es Salam, il Regno di Pace, il Mahadi guiderà la lotta contro il Dajjal (l’Impostore), un demone che nell’ambito musulmano prende il posto dell’Anticristo. [72]\nLaddove per una tradizione profetica il Dajjal sarà un ebreo in guerra contro l’Islam, permettono di approfondirne ruolo e funzione due Hadit (detti) attribuiti a Maometto. Il Dajjal rappresenta lo spirito falso e fallace del progresso rettilineo, unilineare e continuo che non conosce limiti e confini, tipico di una temporalità esclusivamente quantitativa impadronitasi dell’Occidente in coincidenza della conquista musulmana di Costantinopoli, alla quale segue di una generazione quella europea delle colonie americane. La successione degli eventi e la definizione concettuale è indicativa della ricerca di una diversa modernità, ancora perseguita dalla civiltà musulmana. [73]\nLa credenza nell’Imam nascosto, decisiva per la realizzazione della rivoluzione islamica del 1979, non ha basi coraniche, non è riconosciuta dai sunniti ed è influenzata soprattutto da apocalissi ebraiche apocrife come quella siriaca di Baruc (100 d.C.), diffusa nelle regioni persiane nelle quali poi si determinano le concezioni sciite. [74] Il messianismo islamico sviluppa un insegnamento di tipo gnostico, sistematizzato dal sufi Adb Al Karim Al Jili (nato nel 1366 d.C. - anno 767 dell’egira), secondo il quale il senso della legge exoterica (Zâhir) è racchiuso nella realtà esoterica (Bâtin), e ambedue sono nomi di Dio; il cuore coglie l’intimità con il mistero al di là della ragione, riconquistando l’integralità umana nella realizzazione dell’Uomo Universale (Insân Kâmil), prototipo di tutti gli esseri. [75] Se questo uomo perfetto islamico è analogo all’uomo primordiale ebraico (Adam Kadmon) e somiglia molto al Cristo, l’Imam nascosto tornerà per ristabilire nella sua pienezza il Pleroma dei Dodici, la successione dei discendenti di Alì, realizzando così la presenza divina e quindi la Parusìa.\nSecondo l’islamista Richard Corbin, il senso dell’occultamento dell’Imam nascosto è che gli uomini hanno velato la sua presenza ai loro occhi, diventando incapaci di vederlo. Quando apparirà, tutto avrà un’anima e l’unità divina si manifesterà come essenza della molteplicità delle sue teofanie. Questa conoscenza, definita immaginale, capace di vedere il divino in ogni cosa, avviene realizzando l’identità del soggetto di conoscenza con l’oggetto conosciuto: «’sii’ la resurrezione, e allora vedi la resurrezione.» [76] L’attesa della venuta dell’Imam nascosto dipende da ogni credente ed è favorita dallo sviluppo delle sue capacità di comprensione.\nOpere dal costo di 20 milioni di dollari per ampliare la moschea di Jamrakan, non lontano dalla città santa di Qun, vicino al pozzo da cui dovrebbe ricomparire il Mahadi, sono state disposte da Ahamadinejad al tempo del suo mandato, mentre procedeva nel contestato progetto di riarmo nucleare: questioni piuttosto visibili e apparentemente lontani dall’invisibile che viene sollecitato di cercare. [77] Le contraddizioni agitano il cuore stesso dell’Islam così votato all’unità, e a costituire la trama nascosta della Jihad che scuote il nostro presente sono anche le tensioni tra mondo sciita e mondo sunnita, che si combattono su Baghdad, Damasco e gli scenari europei. La questione politica e quella teologica si mescolano in modi difficili da comprendere in un mondo islamico in lotta con se stesso.\n3. Parusìa unica via\nNella chiesa di Santa Maria dell’Abbazia di San Nilo a Grottaferrata, in un ambito artistico dove confluiscono motivi bizantini e latini e legato nel medioevo al potere dei signori della distrutta città di Tuscolo, un mosaico sovrasta l’arco trionfale al di sopra dell’altare centrale. È realizzato tra la fine del XII e l’inizio del XIII sec., poco prima della ridistribuzione dei poteri con la quale si inizia ad infrangere l’ordine mondiale del medioevo. I dodici apostoli, ieratici e distaccati, sono in attesa che Cristo riprenda posto nel trono vuoto al centro della scena, in modo da giudicare i vivi e i morti nella celebrazione della Parusìa, qui strettamente associata alla Pentecoste.\nL’impassibile serenità dei dodici nel ricevere le «lingue di fuoco» è indice di una rivelazione di se a se stessi e di una comprensione superiore favorita dal «dono delle lingue», che indica il recupero di una lingua comune a tutti gli esseri già perduta a Babele. [78] Il trono vuoto, alla cui base c’è la raffigurazione di un agnello, è affiancato da Pietro e Andrea, simboli delle Chiese di Roma e Costantinopoli; le figure hanno un volume che ricorda quelle dei mosaici dell’abbazia normanna di Monreale. Questa Parusia di sfondi dorati e tessere incastonate solleva da preoccupazioni terrene e apre ampi spazi di meditazione e di riflessione nel suo riferirsi alla visione dell’altro e alla presenza dell’assente, dove sono proprio alterità e assenza a sollecitare la nostra presenza.\nLa Parusìa conosce anche versioni più moderne, spettacolari tanto nell’ossessione letteraria quanto in quella tecnologica. La diffondono i telepredicatori evangelisti americani Pat Robertson, Jerry Falwell, Bill Graham, Jim Bakker, Jimmy Swaggart, collegandola alle aspirazioni politiche e militari israeliane [79]. La Parusìa potrà accadere solo con il ritorno obbligato di tutti gli Ebrei in Terra Santa, nei precisi termini sanciti dall’Apocalisse, implicando quindi lo sterminio di tutti quelli che non riconosceranno Gesù quale Messia. Il terribile combattimento tra le forze del Male e quelle del Bene si svolgerà ad Armagghedon, la valle di Meghiddo a Gerusalemme, e una parte degli Ebrei, «segnata» e contata in numero di dodici volte dodicimila, cioè 144.000, si salverà, mentre tutti gli altri moriranno nella conflagrazione finale. [80]\nIl fondamentalismo cristiano-sionista rende spettacolo la presenza divina: infatti Robertson, in rapporti molto stretti con Ronald Reagan, già nel 1979 aveva elaborato un progetto di ripresa televisiva di una Seconda Venuta di Cristo, da realizzare a Gerusalemme per la Christian Broadcasting Network (CBN) con il nome di God’s Secret Project, di cui i dettagli tecnici e finanziari erano stati ampiamente discussi con il produttore Gerard Straub. [81] I fedeli, secondo la dottrina fundamentals del Dispensazionismo, saranno rapiti in cielo (r__aptured) in estatico volo. Secondo i piani, l’umanità intera potrà assistere in diretta allo spettacolo del fondamentalismo cristiano-sionista, per quanto possa essere esclusivista, truce e assurdo.\nRiportiamo la nozione di Parusìa ai suoi ambiti di formulazione, per verificarne tanto la diffusione storica, quanto l’incidenza contemporanea. In Platone la Parusìa indica la presenza nella realtà sensibile del modello delle idee (êidos), internamente ad un tempo concepito ciclicamente, le cui diverse durate hanno la qualità dell’eterno presente. [82] Tale schema è destituito dai successivi sviluppi del pensiero, ma mantiene un influsso sotterraneo piuttosto decisivo, caratterizzando fortemente il Cristianesimo delle origini, e si manifesta anche nell’Ebraismo e nell’Islam.\nIl Cristianesimo introduce una storia lineare secondo la quale gli eventi hanno fulcro nella Prima Venuta di Cristo e sono ultimati dalla Parusìa della sua Seconda Venuta alla fine dei tempi. Le prime comunità reputavano questa Parusìa imminente e legata a forme di giustizia sociale, seppur non definibile nelle circostanze; con il realizzarsi dell’impero romano cristiano l’evento si configura come metatemporale e indirizzato ad una restaurazione archetipica. I richiami contemporanei della Chiesa di Roma alla Seconda Venuta di Cristo ricordano che questa dovrà essere preceduta dall’emendazione dei peccati, ponendo quindi l’accento sulla responsabilità personale di ognuno.\nLa Parusìa cristiana coincide quindi con il Giudizio Universale. Saranno realizzati cieli e terra nuova, nei quali la materia cesserà di essere corruttibile e ogni anima si ricongiungerà al proprio corpo. [83] San Paolo, che spera di essere vivo al momento del suo verificarsi, [84] indica comunque come opportuno un atteggiamento di distaccata accettazione della necessità presente [85] e, tra i segni che lo precedono, indica l’apostasia piena, la venuta de «l’uomo iniquo, il figlio della perdizione», che si contrappone e sostituisce a Dio. [86]\nDal momento che, nonostante i continui avvistamenti, un’apocalisse effettiva ancora non si è verificata, si direbbe che questa sia sottoposto ad un ritardo di cui non si conosce durata: pertanto, la Parusìa sembrerebbe interrotta, estendendo il tempo all’infinito. Tale interruzione ha diverse implicazioni, che vedremo più avanti, e si incontra con un carattere decisivo tanto per l’Antico che per il Nuovo Testamento per il quale agli occhi di Dio «mille anni sono come un giorno ed un giorno sono come mille anni». [87] Tale riferimento destituisce di validità gli schemi storici, quelli cosmici, e ogni possibile calcolo: il tempo può accelerare o rallentare, favorendo all’uomo l’interrogarsi sulla problematicità della sua esistenza. [88]\nGli Gnostici nei primi secoli dell’era cristiana avevano assunto il concetto di Parusìa elaborando un percorso diverso per la reintegrazione nella presenza divina. Per Valentino il definitivo veicolo della salvezza è la conoscenza, che in ogni anima si configura come evento cosmico, in quanto dipende da una storia divina segnata intimamente dalla frattura dualistica dell’essere, interna alla divinità stessa. Nel Vangelo di Verità, codice ritrovato nel 1945 ad Hag Hammadi e a lui attribuito, è detto: «la fine consiste nel conoscere colui che è nascosto». Ad essere nascosto è Dio, la cui presenza nel mondo, seppure si protrae dall’inizio alla fine, si può constatare solo per tracce. [89]\nDio è lontano dal mondo, separato da ogni realtà materiale e da ogni concettualizzazione, ed emana da sé il mondo invisibile del Pleroma (pienezza), agisce sulla materia attraverso le proprie potenze e gli intermediari che da lui procedono. Cristo opera come logos sulle scintille divine che palpitano nell’uomo, legato alla materia e desideroso di liberarsene, anche attraverso la mediazione dei logoi, che corrispondono a demoni socratici, messageri biblici, cause efficienti e finali aristoteliche e stoiche, e a quanto puoi venir indicato con il nome di angeli. In uno spazio che dall’ortodossia si apre ad altro, troviamo una compiuta teoria dei logoi in Dionigi Aereopagita: al di là delle loro rappresentazioni, i messaggeri sono la voce dell’invisibile in ascolto, in procinto di indicare ciò che non è. [90]\nCiò che non è riguarda anche l’apocatastasi, _la restaurazione di tutte le cose, che segue il pentimento e la consolazione e si compie secondo promessa profetica [91]. Nel III sec. Origene la intende come riconciliazione a Dio e dissolversi in lui dell’intera creazione così come le preesisteva, compresi la morte, i dannati e Satana. Nella _Pistis Sophia, testo cristiano-gnostico egiziano del II sec., l’apocatastasi è trattata in questi termini: la Sapienza, caduta vittima dell’Arrogante per aver scambiato il riflesso per la luce, viene riportata a sé attraverso la «coscienza di sé», simboleggiata da Cristo. [92]\nLo schema sembra essere il seguente. L’arrivo del Messia chiarisce le oscurità e compie l’Apocalisse quale rivelazione integrale del sacro. La fine, che discende dalle forme archetipiche al mondo sociale, riguarda la storia come insieme dei fatti, il cui coronamento è nel disvelarsi del Messia quale Dio salvatore; l’uomo, a cui spetta l’osservanza di precisi canoni morali e religiosi, ottiene attraverso il fuoco la redenzione e la reintegrazione nello stato adamitico. La morte dell’individualità rivela il Messia nell’interiorità, attualizzato e vissuto in un eterno presente dove la vicenda personale si riepiloga e risolve in lui, secondo un percorso propriamente detto di anacefalosi. [93] L’apocatastasi fu condannata dal II Concilio di Costantinopoli del 553 ed è rimasta estranea alle forme ufficiali del Cristianesimo, ma forse ne rappresenta uno dei nuclei più consistente e maggiormente dotati di universalità, e ha conosciuto tra i suoi interpreti Leibniz, de Unamuno e anche Philip K. Dick, che gli rende il senso pieno di restituzione universale. [94]\nLa Parusìa si diffonde anche nel contesto pagano, ostile al Cristianesimo quanto agli Gnostici e tuttavia partecipe di un comune clima culturale. Plotino, l’ultimo grande filosofo antico, tematizza la Presenza (P__arousìa) dell’io a se stesso, origine e ritorno all’origine. Dove l’uomo sorpassa tutti i sistemi logici e cognitivi e da tutti i contenuti intellegibili, si innalza al di sopra del sapere e si congiunge alla sua anima (psyche), al suo dio impersonale, e realizza l’unione con l’Uno, privo di pensiero e al di là di ogni sua forma, ma causa del pensiero. [95] Nella contemporaneità più atipica, uno sviluppo del concetto è formulato da Massimo Scaligero, influenzato dall’antroposofia di Steiner e dall’individualismo di Stirner. La Parusia si configura come la reintegrazione dell’intellettualità astratta nell’autocoscienza, l’unione di conoscere sentire e volere nel «pensiero vivente». Il pensiero si presenta come individuale, ma nel suo contenuto è universale e gli è immanente la trascendenza, l’uomo ne è responsabile e può averne coscienza. Nel pensiero la concreta universalità si manifesta nelle sfumature del particolare. [96]\nScaligero riconduce le cose ad una loro intrinseca divinità e realizza nel pensiero l’identità tra soggetto e oggetto: in un linguaggio ermetico e cristiano importa quanto tratteggiato da Plotino in ambito pagano e da Corbin in ambito islamico, reintroducendo un’intuizione intellettuale capace di generare immediatamente l’oggetto che percepisce, forma di conoscenza che Kant escludeva alla conoscenza umana. Rispetto a tale argomento, Slavoj Žižek difende la posizione kantiana e prende le distanze dalle forme degenerate dell’intuizione intellettuale, criticando le pretesa new-age alla Dan Brown di assimilare tra loro un pensiero e una realtà in bianco e nero: invece, proprio la distanza tra pensiero e realtà è il miracolo che preserva dalla loro identificazione immediata e sostiene la nostra libertà. [97]\nSe Žižek ci permette di demistificare le illuminazioni da rotocalco del pop-esoterismo e di mantenere in piedi l’esigenza dell’onesta capacità di distinguere propria al criticismo, le scienze cosiddette esatte né legittimano né esauriscono il conoscere, il quale piuttosto deve considerare, come suggeriva Erasmo Silvio Storace, tutte le forme provviste di storia e teoreticità dischiuse dall’agire della scrittura filosofica. [98] Animare il pensiero non visibile con i colori del reale mantenendo cognizione del loro riconoscersi come diversi, sospendere gli ordinari intendimenti e portare a rivelazione il nascosto: questo permette al mondo contingente di mantenere distanza dal nostro contingente pensiero, e così continuare a stupirci.\nAl riguardo, Agamben suggerisce un approccio che si ricollega ad un pensiero non ancora cristiano e non più soltanto ebraico, laddove una testimonianza pubblica di messianismo quale quella professata da Gerhard Sholem si incontra con l’esigenza testimoniata da Jakob Taubes di interiorizzare la redenzione, oltrepassare la Legge e la Thora per comprendere la Grazia di cui parla San Paolo e accettare anche il fallimento che la Croce sembra portare con sé. [99]\nSecondo tale impostazione accediamo alla presenza piena del Messia, e quindi alla sua Parusìa, proprio attraverso il tempo vissuto, il tempo che concretamente siamo, concepito nella sua qualità. [100] La sospensione temporale della Parusìa viene così a corrispondere allo stabilirsi della storia umana, il cui progresso secolarizza l’escatologia cristiana nelle forme della politica. Tale evenienza comporta alcuni effetti i cristallizzazione, per i quali viene reso immanente e assoluto l’ordine economico ed è fornita giustificazione a Dio pur tradendone l’essenza.\nDue posizioni esemplificano i concetti introdotti dalla sospensione della Parusìa. La prima è quella indicata da Schmitt, per cui la teologia è alla base della politica e determina interamente la fondazione del potere sovrano, che nelle forme dell’Impero e della Chiesa si esercita sulla storia ritardando l’evento escatologico della fine del mondo. La seconda è quella espressa da Peterson, per il quale l’agire politico è propriamente liturgico, una prassi pubblica a base rigorosamente trinitaria valida come anticipazione del mondo a venire, che diventerà reale quando gli Ebrei si convertiranno al Cristianesimo. Una Parusìa sospesa nega però la tensione alla salvezza implicita nell’esperienza umana ed evidenzia reciproci e fatali disconoscimenti culturali: la vita eterna promossa dal Vangelo si traduce nella fondazione del potere temporale della Chiesa in contrapposizione alla teocrazia cosmica di Israele, il rifiuto ebraico di Cristo è parallelo allo smarrimento da parte dei cristiani dell’esperienza messianica. [101]\nL’operazione compiuta da Agamben rivela il sorprendente legame di pensieri apparentemente remoti con la nostra più dissennata attualità e apre prospettive immense, ancora tutte da metabolizzare. Le ambiguità antisemite che legano esistenza e compimento della Chiesa alla conversione degli Ebrei, l’accanimento israeliano nei confronti dell’assolutezza del proprio potere, le psicosi dell’integralismo islamico, l’ossessione verso la giuridificazione e l’economicizzazione di tutti i rapporti umani, la mancanza di decenza e di legittimità da parte di ogni autorità terrena, sono aspetti che potrebbero ricevere nuova luce e in qualche modo sciogliersi laddove si comprenda il tempo “intermedio” messianico, distinto da quello apocalittico e irriducibile a quello lineare.\nTale tempo “penultimo” è caratterizzato da un mutamento radicale dell’esistenza. Il tempo assume una dimensione qualitativa per cui ogni istante entra in relazione tanto con la fine del tempo, quanto con l’eternità: ed è qui che iniziamo ad essere davvero presenti. [102] Laddove il Messia, in ogni contesto religioso e filosofico, indica il confronto definitivo e continuamente differito e controllato tra l’ordine divino e quello stabilito dalla legge degli uomini, sempre arbitraria, [103] il tempo tra i tempi si configura come il tempo concretamente vissuto, il correlato esistenziale della piena manifestazione della Parusìa, definitivamente compresa come presenza. E nell’attesa di afferrare questo tempo, ci fermiamo.\nUno degli contributi più interessanti che ad una critica del presente può portare lo studio delle religioni è dove l’orlo di una qualche verità si intravvede perlopiù quando l’universalità di ognuna viene giocata in relazione a concetti tipici di un’altra, portando così a demisitificare i millenari fraintendimenti che ne accompagnano i rapporti reciproci, e permettendo inoltre continua correzione a quell’esigenza di assoluto a cui tutte tendono e che nessuna forma finita può esaurire. Questo può favorire la radicalizzazione dell’esigenza di pensare il potere nelle forme che Giancarlo Gaeta definisce di «teocrazia dal basso» e così «esercitare un giudizio ultimo sullo stato del mondo in tutte le sue forme istituite, minandone dall’interno la pretesa di totalità». [104] Un altro stimolo è quello di ricominciare a spiegare tutto da capo: probabilmente, nessuno ha mai saputo comprendere una sola parola di quanto le dottrine religiose hanno trasmesso, ma forse il bello è proprio questo. Tutto è scritto, tutto è continuamente da riscrivere.\n•\n[1] Claudio Comandini, 2012: apocalissi su misura, «Scritture» 1.06.2012.\n[2] Claudio Bonvecchio, Le Apocalissi dell’occidente, in AAVV, L’orologio dell’Apocalisse, Edizioni Albo Versorio, Milano 2012, pp. 86-110.\n[3] Salmi (II sec. a.C.), 74 [73], 20\n[4] Immanuel Kant, La fine di tutte le cose (1794), Bollati Boringhieri, Torino 2006, pp. 20-22.\n[5] Jacob Taubes, Messianismo e cultura, Saggi di politica, teologia e storia (1981), Garzanti, Milano 2001, p. 333.\n[6] Andrea Tagliapietra, Icone delle fine, Il Mulino, Bologna 2010, pp. 11-14.\n[7] Ian McEwan, Blues della fine del mondo (2007), Einaudi, Torino 2008, passim.\n[8] Giorgio Agamben, Il tempo che resta (2000) Bollati Boringhieri, Torino 2008, pp. 62-68.\n[9] Moshe Idel, Mistici messianici (1998), Adelphi, Milano 2004, p. 17, 68-69, 141-143.\n[10] Salmi (cit..) 95 [94], 8.\n[11] Salmi (cit.) 76 [75].\n[12] Isaia (VIII-VI sec. a.C.) 60,22.\n[13] Ibid 9, 1-6.\n[14] Ibid, 11, 1-5.\n[15] Ibid, 7, 14.\n[16] Michea (VIII-VI sec. a.C.) 5, 15; Geremia (V-IV sec. a.C) 23, 5s; Ezechiele (VI sec. a.C.) 34, 23s..\n[17] Isaia (cit.), 42, 1-7.\n[18] Zaccaria (IV sec. a.C.), 9, 9s.\n[19] Isaia (cit.), 29, 6.\n[20] Zaccaria (cit.), 12, 9.\n[21] Daniele (II sec. a.C.), 7, 13.\n[22] Alan Unterman, Dizionario di usi e leggende ebraiche, Laterza, Roma-Bari 1991, p. 120.\n[23] Soloman Malka, Gesù riconsegnato agli ebrei (1999), Piemme, Casale Monferrato 2000, passim.\n[24] Abraham Cohen, Il Talmud (1935), Laterza, Roma-Bari 2003, pp. 411-422.\n[25] Ezechiele (cit.) 38, 2.\n[26] Alan Unterman, Dizionario di usi e leggende ebraiche, cit, pp. 188, 129.\n[27] II Re (VI-V sec a.C.), 2, 11.\n[28] Alan Unterman, Dizionario di usi e leggende ebraiche, cit., pp. 274, 245-246.\n[29] Ibid,., p. 240.\n[30] Isaia (cit.), 29,6.\n[31] Alan Unterman, Dizionario di usi e leggende ebraiche, cit., pp. 244, 213-214.\n[32] Ibid, pp. 141-142.\n[33] Ibid, pp. 253-254.\n[34] Ibid, pp. 281-282, 300-301.\n[35] Libro di Enoch - Enoch Etiopico, VII - XXXIX, 2 (175 a.C.), in Apocrifi dell’Antico Testamento, vol. I (1981), a cura di Paolo Sacchi, TEA, Torino 2001, p. 105.\n[36] Fritz von Baader, Annotazioni al cap. II della Genesi (1829), su Filosofia Erotica, Rusconi, Milano 1982, pp. 449-451.\n[37] Alan Unterman, Dizionario di usi e leggende ebraiche, cit., pp. 14-15, 269-270.\n[38] Corano (VII sec.) XXXVI (La Sura degli Angeli a Schiere), 101-112\n[39] Genesi (1800-1700 a.C) 22, 14\n[40] Israel Shamir, Carri armati e ulivi della Palestina (2001), C.R.T, Pistoia 2002, pp. 89-90; Miguel Martinez, Millenarismo, Terra Santa e Nuova Destra Statunitense, «Movimenti Religiosi Alternativi» n. 29, 2000 (?).\n[41] Numeri 19,1-10\n[42] Roberto Giammanco, Aspettando la giovenca rossa sulla via di Armageddon.  L’epifania dell’immaginario cristiano-sionista, «Hortus Musicus» a.III n.11 luglio/settembre 2002.\n[43] Trovata la mucca rossa, «Jewish Life» settembre/ottobre 2002.\n[44] Israel Shamir, Carri armati e ulivi della Palestina, cit., p. 93.\n[45] Ian McEwan Blues alla fine del mondo, cit., pp. 35-36.\n[46] Adel Theodor Kohury (a cura di), Islam, Cristianesimo, Ebraismo a confronto (1991), Edizioni Piemme, Casale Monferrato 2003, p. 96.\n[47] Gabriele Mendel, Il Corano senza segreti (1994), Bompiani, Milano 2004, p. 105\n[48] Corano (cit.) LXXXI (Sura dell’Avvolgimento), 1-7\n[49] Corano (cit.) LII (lSura del Sinai), 12.\n[50] Corano (cit.) LXX (Sura della Scale), 43-44.\n[51] Corano (cit.) XII (Sura del Pellegrinaggio) 1-2.\n[52] Corano (cit.) CI (Sura della Percotente), 4.\n[53] Corano (cit.) LXX (Sura della Scale), 10-14.\n[54] Corano (cit.) XXV (Sura della Salvazione), 27-29.\n[55] Corano (cit.) XIV (Sura di Abramo), 49-50.\n[56] Corano (cit.) XLVI (Sura di Al-Ahqaf), 20.\n[57] Corano (cit.) VII (Sura del Limbo), 46-47.\n[58] Corano (cit.) II (Sura della Vacca), 34.\n[59] Corano (cit.) VII (Sura del Limbo), 20-25.\n[60] Corano (cit.) XXXIX (Sura delle Schiere) 68-69.\n[61] Corano (cit.) XXV (Sura dei Credenti), 101-102.\n[62] Corano (cit.) II (Sura della Vacca), 48.\n[63] Corano (cit.) XXV (Sura delle Schiere), 73-75.\n[64] Corano (cit.) XV (Sura di Al Higr) 46-48.\n[65] Corano (cit.) LII (Sura del Siani), 54.\n[66] Corano (cit.) XXXVII (Sura degli Angeli a Schiere), 49.\n[67] Corano (cit.) XXXII (Sura della Prostrazione), 17.\n[68] Gabriele Mendel, Il Corano senza segreti, cit., p. 113.\n[69] Corano (cit.) VIII (Sura del bottino),  55-58\n[70] Antonella Caruso, ‘Perché combattiamo l’America’: il sermone di Ayman Al Zawahiri, in Nel mondo di Bin Laden, «Quaderni speciali di Limes» (supplemento al n.4/2001), pp. 15-20.\n[71] Corano (cit.) IV (Sura delle donne), 156-159.\n[72] Al-Tariqah al-Shadhiliyyah al-Dusuqiyyah al-Burhaniyyah, Il Mahadi e l’Anticristo, Edizioni all’Insegna del veltro, Parma 1988, pp. 21-22.\n[73] Pierò Calo, L’Islam e l’eredità bizantina, Edizioni all’Insegna del Veltro, Parma 1990, pp. 61-62.\n[74] Apocalisse Siriaca di Baruch (100 d.C.), in Apocrifi dell’Antico Testamento, vol. I, cit., pp. 259.\n[75] Titus Burckhardt, L’uomo universale (XIV sec. - 1975), Edizioni Mediterranee, Roma 1981, pp. 8-9, 45.\n[76] Henry Corbin, L’imam nascosto (1959), Celuc libri, Milano 1979, pp. 21-22, 75-78.\n[77] Ian McEwan, Blues della fine del mondo, cit., pp. 32-33.\n[78] Atti degli Apostoli (50-60 d.C), 2, 1-4, passim.\n[79] Francis Wheen, Come gli stregoni hanno conquistato il mondo (2004), ISBN Edizioni, Milano 2005, p. 162.\n[80] Apocalisse (cit.), 7, 4-8.\n[81] Gerard Thomas Straub, Salvation For Sale: An Insider’s Wiev of Pat Robertson, Prometheus Books, New York 1988, passim.\n[82] Platone. Timeo (V-XII) (354 a.C), Opere, vol. I,  Mondadori, Milano 2008, pp. 565-578.\n[83] Apocalisse (95 d.C.), 21-22, passim.\n[84] I Corinzi (50-60 d.C.), 16, 22.\n[85] Ibid, 7, 29-32,\n[86] 2 Tessalonicesi (50-60 d.C.), 2, 3-4.\n[87] Salmi (cit.) 90 [89], 4; 2 Pietro (100-160 d.C.), 3, 8.\n[88] Elio Jucci, Il tempo dell’Apocalisse, in AAVV, L’orologio dell’apocalisse, cit., pp. 151-158.\n[89] Valentino, Il Vangelo di Verità, 38 (150 d.C.) , in I Vangeli gnostici (1984) Adelphi, Milano 2003, p. 42, 150.\n[90] Dionigi Areopagita, Gerarchie Celesti (VI sec.) Tilopa, Roma 1994, p. 22, passim.\n[91] Atti degli Apostoli (cit.), 3,20-22.\n[92] Pistis Sophia (II sec.), Adelphi,  Milano 1999, pp. 64-82, passim.\n[93] Gian Carlo Benelli, La Gnosi, Mondadori, Milano 1991, pp. 32-43.\n[94] Philip K. Dick, L’Esegesi (2011), Fanucci, Roma 2015, p. 102.\n[95] Plotino, Enneadi (libro VI, 9) (254-263 d.C.), Mondadori Milano 2008, pp. 1050-1052; 1059-1062.\n[96] Massimo Scaligero, Iside-Sophia, la dea ignota, Edizioni Mediterranee, Roma 1980, passim.\n[97] Slavoj Žižek, Vivere alla fine dei tempi (2010), Ponte alle Grazie, Milano 2011, pp. 480-481.\n[98] Erasmo Silvio Storace, Sulla fine del mondo, in L’orologio dell’Apocalisse, cit. pp. 248-249.\n[99] Jacob Taubes, Il prezzo del messianesimo. Lettere di Jacob Taubes a Gershom Scholem e altri scritti (1974-1979), Quodlibet, Macerata 2000, p. 14-23, 40-41.\n[100] Giorgio Agamben, Il tempo che resta (2000) Bollati Boringhieri, Torino 2008, pp. 62-68.\n[101] Giorgio Agamben, Il Regno e la Gloria (2007), Bollati Boringheri, Torino 2009. p. 28-29.\n[102] Giorgio Agamben, La Chiesa e il Regno, Nottetempo, Roma 2010, passim.\n[103] Giorgio Agamben, Il Messia e il sovrano. Il problema della legge in W. Benjamin, in Anima e paura. Studi in onore di M. Ranchetti, Quodlibet, Macerata 1998, p. 13.\n[104] Giancarlo Gaeta, Jacob Taubes, messianismo e fine della storia, in Le cose come sono. Etica, politica, religione, Editore Scheiwiller, Milano 2009, pp. 3-6, 9.\n•\nFotografia: Claudio Comandini, La venuta del Messia - Oleggio, dicembre 2010"
  },
  {
    "objectID": "posts/pages/2017-04-24-la-russia-leurasia-e-il-multipolarismo.html",
    "href": "posts/pages/2017-04-24-la-russia-leurasia-e-il-multipolarismo.html",
    "title": "La Russia, l’Eurasia e il multipolarismo",
    "section": "",
    "text": "_La Russia di oggi non è l’URSS di ieri, e nemmeno quella più remota dell’impero degli Zar. C’è uno scenario del tutto nuovo, profondamente diverso da quello delineato dalla cortina di ferro, caduta per il volontario ritrarsi dei sovietici dalle province del socialismo reale, e che segue inoltre al fallimento delle guerre globali compiute dal suo antico nemico americano quando questi era ancora al culmine della potenza. Ma se il presente non è schiacciato sul passato prossimo, ha comunque una storia. Occorre pertanto riconsiderare i particolari equilibri della civiltà russa, che ad un tempo unisce e separa i confini tra Europa e Asia, i cui inizi si pongono quando nell’882 i Variaghi stabiliscono a Kiev la capitale del Regno di Rus. Un secolo dopo, il Paese si converte al cristianesimo ortodosso ricevendo così forte influenza da Bisanzio. L’invasione mongola del 1223 lo isola ancora di più dall’Europa, verso la quale manterrà sempre un rapporto ad un tempo di diffidenza e competizione. Ritrovata indipendenza, la capitale viene spostata a Mosca che, dopo la conquista ottomana di Costantinopoli, nel 1472 diventa la Terza Roma, proclamandosi erede delle civiltà romane e bizantine. Tali aspetti determinano una cultura che ha tra i propri principali aspetti un’attitudine didascalica e una tendenza realistica, che ne caratterizzano la letteratura a partire dall’occidentalizzazione e dalla modernizzazione avviata nel secolo dei Lumi. È con Pietro il Grande che la Grande Russia assorbe la cultura europea e riorganizza burocrazia ed esercito nel quadro di dispotismo tipicamente orientale e di un enorme varietà di popoli. Una descrizione dei traffici e delle tensioni di questo mondo, dominato dalla «figura paterna» dello Zar e dall’essere la Russia una sorta di «concetto», trova commemorazione nel romanzo “Pietroburgo” (1929) dello scrittore ebreo polacco Sholem Asch.  In seguito alla Rivoluzione d’Ottobre, Lenin si contrappone all’Occidente in nome di un’ideologia occidentale anticapitalista e, mentre il sol dell’avvenire si propone come riferimento universale, si infittiscono i rapporti internazionali del Paese, dopo la II guerra mondiale destinati a incrementarsi con Stalin. Criticando tale figura, la prosa scientifica e ironica di “Noi” (1920) di  Evgenij Zamjatin, un altro romanzo spesso considerato marginale e inoltre a lungo censurato in patria, descrive l’invasività di una società dominata da un «Benefettore» e da «schermi». Mentre il paradosso tra isolamento e interdipendenza arriva a coinvolgere ogni contesto prescindendo dall’ideologia comunista, l’imporsi mondiale del liberismo porta il Paese a dividersi seguendo identità etniche e culturali distinte, come già compreso da  Samuel Huntington (“Lo scontro delle civiltà”, 1997). Una testimonianza della pluralità di queste tradizioni è nella ricerca musicale di Zhanna Bichevskaya, che recuperando canzoni quali “Lyubo, Bratty, Lyubo” commemora le lotte dei Cosacchi contro i comunisti. La politica si divide quindi secondo direttrici che da un lato vedono Gorbaciov impegnato nella costruzione di «una casa comune europea» di impronta cosmopolita, e dall’altro nazionalisti radicali come Žirinovskij che tentano di orientare la potenza militare verso l’est e i paesi musulmani, lasciando quindi il campo alla selvaggia e fallimentare politica di privatizzazioni di Eltsin che che pur emulando l’Occidente marginalizza il paese._\nOggi questo paese, ormai capitalista e di nuovo cristiano ortodosso, al di là di una pubblicistica che ne appiattisce i tratti sulla figura e nel dominio di Putin, ha già conosciuto, come spiega Igor Pellicciari (“Quel che l’Occidente non capisce di Mosca”, «Limes» 9/2016), l’avvicendamento di almeno tre diverse fasi nella gestione del potere, nelle quali hanno prevalso tre élite distinte. Infatti, alla fase delle spie (2000-2005), dove l’intelligence si preoccupa soprattutto di reagire alla svendita del paese precedentemente dettata dagli economisti liberisti, succede quella dei giuristi (2005-2010), che si adopera perlopiù per ridistribuire il reddito alla classe media e a beneficiare la capitale in modo da assicurare solido consenso alla leadership presidenziale, e quindi quella dei diplomatici (dal 2010), funzionali al ridefinire la percezione del Paese affinandone gli strumenti di politica estera e le tecniche negoziali. Ad accompagnare queste azioni dirette, oltre alla presenza di una efficace difesa militare su tutti in confini nazionali, c’è anche una ‘guerra ibrida’ non distinguibile dalla pace, sostenuta in modo crescente da un efficace controspionaggio digitale, nel quale gli hacker giocano spesso con fake news (dezinformatsija) e attacchi alle email che tendono a screditare le potenze ed esponenti politici occidentali (E. Osnos, D. Resnick, J. Yaffa, “Trump, Putin and the New Cold War, The New Yorker 6.03.2017, in italiano: “Le relazioni pericolose”, «Internazionale» 1199, 7.04.2017). Così, mentre il mondo intero ridefinisce gerarchie e alleanze internazionali, la Russia attraverso la contestata ‘reconquista’ delle già frammentate Ucraina e Crimea e i rapporti economici con le repubbliche caucasiche cerca nuova influenza in aree già precedentemente dominate. Trova così l’opposizione dell’Unione Europa, che ne ha sanzionato l’operato senza tuttavia trovare sufficiente autorevolezza e piena compattezza, data la crisi del proprio stesso disegno interno e la sua strutturale incomprensione delle peculiarità dell’Europa dell’Est. Tuttavia, tali complessi rapporti presentano diversi livelli di interazione da considerare: infatti, in queste zone come in Armenia, Azerbaigian e Bielorussia, il progetto europeo trova adesioni nei movimenti della società civile, quale Euromaidan in Ucraina, intenzionati a rinnovare le istituzioni del Paese e non soltanto all’ottenimento di favorevoli legami economici, mentre proprio un’Europa forte potrebbe permettere alla Russia di articolare un efficace sistema di regole (Judy Dempsey, DOUBLETAKE: Does Russia divide Europe?, «New Eastern Europe» 5/2015). Esiste poi anche una linea di partiti europei che sembrano piuttosto vicini a Putin, quali il Front National (Francia), Alternative für Deutschland (Germania), FPO (Austria), Jobbik (Ungheria), Alba dorata (Grecia), Freedom Party (Olanda), Ukip (Inghilterra), M5S (Italia): partiti antieuropeisti, appartenenti perso più alla destra populista, che senza troppe finezze geopolitiche apprezzano soprattutto le politiche tese a limitare l’immigrazione e combattere il jihadismo (Gabriella Colarusso, “I partiti europei che votano Putin”, «Pagina99» 25.02.2017). La partecipazione nella guerra in Siria, dove Putin sostiene l’assediatissimo e dubbio ma apparentemente insostituibile regime di Assad, permette al Paese di assestarsi maggiormente in quello spazio eurasiatico sul quale è in bilico da secoli, patteggiando con l’Iran e accerchiando la Turchia, e rilanciare quindi il suo ruolo mondiale. Nel frattempo, gli USA con le ultime uscite di Trump  ritrovano ostilità con la Russia e passano da una mediatica cordialità tra spacconi, dietro cui agivano una visione protezionista affine e anche interessi di reciproco controllo, ad un più ferrea gestione da parte dell’esercito, e quindi alla ripresa di interessi bellici che in un primo tempo sembravano passati in secondo piano. Gli errori per cui l’America ha perso il controllo dei processi della globalizzazione hanno comunque già permesso il prevalere nell’economia mondiale della Cina, con la quale la Russia si allinea in modo tattico e funzionale per controllare i traffici nel Pacifico ma pure per contenerne la possibile penetrazione nel proprio oriente. Tale complessità di fattori, che spesso non trova adeguati strumenti di comprensione per ristagnare in una russofobia generica o in rozze simpatie, ha prospettive e teorici che invece si preoccupano di qualificare le relazioni internazionali del Paese e in qualche modo di scriverne la storia futura.\nTra questi, sembra piuttosto influente nel dibattito culturale russo, senza però essere affatto l’ideologo di Putin, il filosofo e pensatore geopolitico Alexandr Dugin, fondatore dell’International Eurasian Movement, decisamente critico delle posizioni occidentali e liberali e ormai estraneo a quelle sovietiche e comuniste. Il suo contributo si colloca in modo originale nel campo delle Teorie delle Relazioni Internazionali (International Relations Theory - studio delle relazioni internazionali sotto una prospettiva teoretica intenzionata a scoprirne l’intelaiatura concettuale - qui segnata come IT Theory). In questa intervista realizzata da Michael Millerman per «Theory Talk», forum interattivo di dibattiti in Relazioni Internazionali, Dugin discute sopratutto di questioni relative alle varie direttrici della IT Theory, di una visione dello spazio tempo nel contesto globale sviluppata in rapporto ai concetti Terra e Mare di Carl Schmitt, delle sue idee di Teoria del Mondo Multipolare e di Quarta Teoria Politica, favorendo il dissipare di molti equivoci sulla Russia odierna e sulla sua stessa figura che, contro alcune semplicistiche accuse di fascismo, sembra invece essere, per quanto dichiaratamente tradizionalista, piuttosto antirazzista e antinazionalista, ispirato dalla fondamentale idea di una pluralità di culture: asserendo quindi l’esistenza di una multilateralità che si oppone tanto alla polarizzazione tra centro e periferie che coinvolge tutti gli stati in un unico sistema-mondo, teorizzata dall’economista americano Wallerstein, quanto alla prospettiva di un necessario predominio universale della globalizzazione occidentale, ancora prevalente in una politica ridotta a vicolo cieco. Le idee di Dugin permettono di approfondire il confronto con questioni decisive per gli equilibri mondiali contemporanei.\nQual è, secondo lei, la sfida centrale o il dibattito principale all’interno della IR Theory, e quale potrebbe essere la sua posizione all’interno di questo dibattito o nei confronti di tale sfida?\nIl campo della IR Theory è estremamente interessante e multidimensionale. In generale, la disciplina è molto più promettente di quanto molti pensino. Credo che ci sia una stereometria oggi in IR Theory, in cui possiamo distinguere subito alcune di direttrici.\nLa prima direttrice, più tradizionale, è nel realismo liberalista di scuola inglese. Se tali dibattiti sono esauriti a livello accademico, tutti gli argomenti e i metodi appaiono però ogni volta nuovi e senza precedenti sul piano che coinvolge politici, giornalisti e media. Oggi, il liberalismo nelle IR Theory domina la coscienza collettiva, e gli argomenti realisti, già in parte dimenticati sul piano dei discorsi di massa, potrebbero piuttosto sembrare dei romanzi. D’altra parte, una scuola inglese sfumata, già studiata a fondo nei circoli accademici, potrebbe apparire al grande pubblico persino come una “rivelazione”. Ma perché questo avvenga è necessario quell’ampio schiarimento della simmetria tra liberali e realisti che permetta alla scuola inglese di acquisire un significato e schiudere il proprio pieno potenziale. Questo è però impossibile sotto il dominio radicale del liberalismo nella IR Theory. Per tale motivo, prevedo una nuova ondata di realisti e neorealisti in questo campo, che, essendo più o meno dimenticati e quasi emarginati, possono benissimo costruire se stessi e sanno qual è la propria agenda. Ciò mi sembra che produca un effetto vitalizzante, diversificando la gamma di dibattiti di massa e sociali oggi divenuti monotoni e auto-referenziali.\nLa seconda direttrice è nelle versioni borghesi della IR Theory (realismo, scuola inglese, liberalismo - tutti insieme appassionatamente) contro la versione marxista della IR Theory. Nel discorso popolare e anche accademico, tale tema è interamente scartato, anche se la popolarità di Wallerstein (cfr. Theory Talk # 13) e altre versioni di teoria dei sistemi-mondo mostra un certo grado di interesse in questa versione critica della IR Theory classica e positivista.\nLa terza direttrice è rappresentato dal post-positivismo in tutte le sue varietà contro il positivismo in tutte le sue varietà (marxismo incluso). Alcuni studiosi di IR Theory potrebbero aver avuto l’impressione che gli attacchi del postmodernismo si fossero conclusi, essendo stati respinti con successo dal ‘realismo critico’, eppure a mio parere non è affatto così. Dal costruttivismo e dal normativismo moderato al post-strutturalismo estremo, le teorie post-positivistiche portano un colossale potenziale decostruttivo e corrispondentemente scientifico, che non è ancora nemmeno cominciato a esser capito. Ad alcuni sembrava che il postmodernismo fosse un gioco allegro. Ma non lo è affatto. Si tratta di una nuova post-ontologia, e colpisce fondamentalmente l’intera struttura epistemologica della IR Theory. E così, a mio parere, tale direttrice rimane piuttosto importante e fondamentale.\nLa quarta direttrice è nella sfida della sociologia delle relazioni internazionali, che possiamo chiamare ‘la sfida di Hobson’. A mio parere, nella sua critica dell’euro-centrismo della IR Theory, John M. Hobson ha gettato le basi per un approccio completamente nuovo a tutta la problematica, proponendo di considerare il significato strutturale del fattore “euro-centrico”, come dominante, in moda da chiarificare il suo elemento razzista. Una volta che facciamo dell’euro-centrismo una variabile e ci allontaniamo dal razzismo universalista dell’Occidente, su cui sono costruiti tutti i sistemi di IR Theory, inclusi la maggior parte dei sistemi post-positivisti (dopo tutto, la postmodernità è un fenomeno esclusivamente occidentale!), abbiamo ottenuto, per ora solo in teoria, una disciplina completamente diversa - e nemmeno soltanto una, a quanto pare. Se prendiamo in considerazione le differenze tra le culture, possono esserci tanti sistemi di IR Theory quanto culture ci sono. Personalmente, considero questa direttrice estremamente importante.\nLa quinta direttrice, delineata con meno dettagli di quello precedente, è nella Teoria Multipolare del Mondo, contro tutto il resto. Tale teoria è stata sviluppata in Russia, un paese che nessuno ha mai preso sul serio durante l’intera istituzione disciplinare della IR Theory - e da qui tutto lo scetticismo, perfettamente comprensibile, nei confronti di tale teoria.\nLa sesta direttrice è nella IR Theory contro la geopolitica. La geopolitica è generalmente considerata come secondaria nel contesto della IR Theory. Ma a poco a poco, il potenziale epistemologico della geopolitica sta diventando sempre più evidente, nonostante, o forse in parte, proprio a causa delle critiche nei suoi confronti. Dobbiamo soltanto interrogarci rispetto alla struttura di ogni concezione geopolitica per scoprire l’enorme potenziale contenuto nella sua metodologia, che ci porta al tema molto complesso e semanticamente saturo della filosofia e dell’ontologia dello spazio.\nSe ora sovrapponiamo queste direttrici l’una sull’altra, si ottiene un campo teorico estremamente complesso e interessante. Al contempo, una sola direttrice, la prima, è considerata normativa presso il pubblico, che subisce il predominio quasi totale e uni-dimensionale della IR Theory liberista. Tutta la ricchezza, la ‘democrazia scientifica’, e il pluralismo gnoseologico delle altre direttrici rimangono inaccessibili al grande pubblico, derubandolo e in parte ingannandolo. Io chiamo tale dominio pubblico del liberalismo ‘terzo totalitarismo’, ma questa è una questione separata.\nCome è arrivato e dove attualmente si trova nel suo pensiero sulla IR Theory?\nHo iniziato con l’Eurasiatismo, da cui sono proceduto verso la geopolitica (l’Eurasianista Petr Savitskii ha citato il geopolitico britannico Halford Mackinder) e sono rimasto a lungo in tale contesto, sviluppando il tema del dualismo di Terra e Mare e la sua applicazione alla situazione attuale. Ed è così che è sorta la scuola eurasiatica di geopolitica, che divenne non semplicemente la dominante, ma proprio l’unica scuola della Russia contemporanea. Come professore dell’Università Statale di Mosca, per sei anni sono stato a capo del dipartimento di Sociologia delle Relazioni Internazionali, che mi ha costretto ad ottenere professionale familiarità con le teorie classiche della IR Theory, i principali autori, i neofiti e le scuole. Dato che sono stato a lungo interessato al postmodernismo in filosofia (sul tema ho scritto il libro Post-filosophy), ho prestato particolare attenzione al post-positivismo nella IR Theory. Ecco come sono arrivato a IR Theory teoria critica, neo-gramscianesimo, e alla sociologia della IR Theory (John Hobson, Steve Hobden, etc.). Sono quindi giunto alla teoria di un mondo multipolare, che alla fine ho sviluppato autonomamente, proprio attraverso la sovrapposizione tra dualismo geopolitico, teoria di Carl Schmitt dei Grandi Spazi (Grossraum), e la critica del razzismo occidentale e dell’euro-centrismo della IR Theory di John Hobson.\nSecondo lei, di cosa avrebbe bisogno uno studente per diventare uno specialista nella IR Theory?\nNel nostro tempo interdisciplinare, penso che la cosa più importante sia la familiarità con la filosofia e la sociologia, guidata da un metodo paradigmatico: l’analisi dei tipi di società, culture, e le strutture di pensiero lungo la linea pre-modernità - modernità - post-modernità. Imparare a rintracciare spostamenti semantici in questi tre ambiti epistemologici e ontologici aiuta ad acquisire familiarità con ogni IR Theory oggi popolare. La teoria dei sistemi internazionali di Barry Buzan (Theory Talk #35) è un esempio di questa generalizzazione e schematizzazione molto utile. Oggi uno specialista di IR Theory deve certamente avere familiarità con il decostruzionismo e usarlo quantomeno nella sua forma elementare. In caso contrario, c’è un grande pericolo di trascurare la cosa più importante.\nUn’altra competenza molto importante è nella storia e nelle scienze politiche. La scienza politica fornisce generalizzazioni, semplificando il materiale, e la storia mette gli schemi nei loro contesti. Vorrei poi mettere la competenza nel campo dell’economia e della politica economica soltanto al terzo posto, anche se oggi non esiste un problema nella IR Theory che possa può essere considerato senza riferimenti al significato economico dei processi e delle interazioni. Infine, vorrei vivamente consigliare agli studenti di IR Theory a prendere confidenza, in via prioritaria, con la geopolitica e i suoi metodi.\nTali metodi sono molto più semplici di quanto lo siano le varie concezioni della IR Theory, ma il loro significato è molto più profondo. Dapprima, le semplificazioni geopolitiche producono un effetto istantaneo: processi della politica mondiale complessi e ingarbugliati vengono resi trasparenti e comprensibili in un batter d’occhio. Ma per chiarire come si ottiene tale effetto, è necessario un lungo e serio studio della geopolitica, superando di gran lunga la superficialità che limita le geopolitica critiche (Ó Tuathail, e altri), che stanno appena all’inizio della decifrazione della geopolitica e della sua effettiva decostruzione, eppure si considerano come se ne fossero i campioni. Lo fanno troppo prematuramente.\nChe cosa comporta pensare i rapporti di forza mondiali attraverso una ‘lente spaziale’ (Myslit prostranstvom)?\nQuesta è la cosa più importante. L’intero tema filosofico della modernità è costruito sul predominio del tempo. Già Kant ha posto il tempo dalla parte del soggetto (e lo spazio da quella del corpo, continuando le idee di Cartesio e anche di Platone), mentre Husserl e Heidegger identificano del tutto il soggetto con il tempo. La modernità pensa con il tempo, con il divenire. Ma dal momento che il passato e il futuro vengono respinti come entità ontologiche, il pensiero del tempo si trasforma nel pensiero dell’istante, di quanto è qui e ora. Questa è la base per una comprensione effimera dell’essere. Pensare spazialmente significa individuare l’Essere al di fuori del presente, di organizzarlo nello spazio, per dare allo spazio uno statuto ontologico. Qualunque cosa sia stato impressa nello spazio viene conservata in esso. Qualunque cosa si maturi nello spazio è già in esso contenuta. Questa è la base per la geografia politica di Friedrich Ratzeland e dei pensatori geopolitici successivi. Il Parsifal di Wagner finisce con le parole di Gurnemanz: «Ora il tempo è divenuto spazio». Questo è un annuncio del trionfo della geopolitica.\nPensare spazialmente significa pensare in un modo completamente diverso [topika]. Credo che la postmodernità sia già parzialmente giunta a questo punto di vista, ma si arresta sulla soglia, mentre per attraversare la linea è necessario rompere radicalmente con l’intera assiomatica della modernità, in modo da superarla davvero, e non simulare tale passaggio mentre si rimanendo nella modernità e nella sua temporalità. Il popolo russo è uno spazio [Russkie lyudi prostranstva], ed è questo il motivo per cui ne abbiamo così tanto. Il segreto della identità russa si nasconde nello spazio. Pensare spazialmente significa pensare ‘russianamentente’, in russo.\nSi sostiene che al giorno d’oggi la geopolitica sia piuttosto popolare in Russia. È la geopolitica una cosa nuova rispetto al periodo successivo alla guerra fredda, oppure no? E se non lo è, in quale modo il corrente pensiero geopolitico differisce dalle precedenti geopolitiche sovietiche (o anche pre-sovietiche)?\nSi tratta di una forma del pensiero politico completamente nuova. Ho introdotto la geopolitica in Russia alla fine degli anni ‘80, e da allora è diventata estremamente popolare. Ho cercato di trovare qualche traccia della geopolitica della storia russa, ma oltre a Vandam, Semyonov-Tyan-Shansky, e un paio di brevi articoli di Savitskii, non c’era nulla. In URSS, ogni allusione alla geopolitica è stata punita nel modo più duro (vedi la ‘faccenda dei geopolitici’ del geografo economico Vladimir Eduardovich Den e del suo gruppo). All’inizio degli anni ’90, i miei sforzi e quelli dei miei allievi e colleghi in geopolitica (Eurasiatismo) hanno riempito il vuoto della visione del mondo formatosi dopo la fine dell’ideologia sovietica.\nIn un primo momento, questo è stato adottato senza riserve da parte dei militari (l’Accademia Militare dello Stato Maggiore Generale delle Forze Armate della Russia), soprattutto sotto Igor Rodionov. Poi, la geopolitica ha cominciato a penetrare in tutti gli strati sociali. Oggi, questa disciplina è insegnata nella maggior parte delle università russe. Quindi, non esisteva una geopolitica sovietica o pre-sovietica. C’è soltanto la scuola eurasiatica contemporanea, che ha preso forma alla fine degli anni ’80. Le fondamenta della geopolitica (1997) è stato il primo testo programmatico di questa scuola, anche se precedentemente avevo già pubblicato la maggior parte dei testi di quel libro e alcuni di loro erano circolati come testi negli ambienti governativi. Recentemente, nel 2012, ho pubblicato due nuovi libri di testo, Geopolitica e La geopolitica della Russia, che con La guerra dei continenti sono i risultati del lavoro in questo campo, lungo quattro linee.\nNel suo libro Relazioni Internazionali, non ancora pubblicata in lingua inglese, prende inizia la sua Teoria di Mondo Multipolare come concezione di IR Theory distinta. Quali sono i componenti di base della Teoria di Mondo Multipolare, e in che modo è diversa dal realismo classico?\nAl fine di essere capito senza non entrare troppo nei dettagli, posso dire che la Teoria di Mondo Multipolare adotta in maniera seria e assiomatica la tesi di Samuel Huntington sulla pluralità delle civiltà. La Russia ha un proprio autore, che più di cento anni fa ha sostenuto la medesima cosa: Nikolay Danilevsky, e poi gli Eurasiatisti. Tuttavia, tutto comincia proprio da questo punto: la civiltà non è una, ma molte. La pretesa di universalismo della civiltà occidentale è una forma di volontà di dominio e di un discorso autoritario. Può essere preso in considerazione, ma non creduto. Non è altro che una strategia di soppressione e di egemonia. Ne consegue il punto successivo: dobbiamo passare dal pensare in termini di una sola civiltà (il razzismo della versione eurocentrica della IR Theory) ad un pluralismo di soggetti.\nTuttavia, a differenza dei realisti, che prendono come soggetto della loro teoria gli stati-nazione, essi stessi prodotti della comprensione politica europea, borghese e moderna, la teoria di un mondo multipolare si propone di prendere le civiltà quali soggetti. Non quindi gli stati, ma le civiltà. Io li chiamo ‘Grande Politeiai’, o civiltà, corrispondente ai Grandi Spazi di Carl Schmitt. Non appena prendiamo queste civiltà -‘large politeiai’- come soggetti, possiamo quindi applicare loro il sistema completo delle premesse del realismo: l’anarchia nel sistema internazionale, la sovranità, la razionalità del comportamento egoistico, ecc.\nMa all’interno di questi ’ politeiai’, per contrasto contrario, opera un principio più simile al liberismo, con il proprio pacifismo e integrazione, soltanto con la differenza che qui non stiamo parlando di un mondo “planetario” o “globale”, ma di una intra-civiltà; non si tratta di un’integrazione globale, ma piuttosto di una integrazione regionale, rigorosamente nell’ambito dei confini delle civiltà. Il post-positivismo, a sua volta, aiuta qui tanto per decostruire il discorso autoritaria dell’Occidente, che nasconde i propri interessi privati sotto i ‘valori universali’, quanto per la ricostruire l’identità delle civiltà, anche con l’ausilio di mezzi tecnologici: le élite delle civiltà , i media delle civiltà, gli algoritmi economici di civiltà e società, ecc. Questo è il quadro generale.\nLa sua teoria della multipolarità è diretta contro l’egemonia intellettuale, politico, e sociale dell’Occidente. Allo stesso tempo, mentre si disegna sugli strumenti dell’analisi neo-marxista e della teoria critica, non si oppone all’egemonia occidentale ‘da sinistra’ come fanno tali approcci, ma piuttosto muove sulla base del tradizionalismo (René Guenon, Julius Evola), dell’antropologia culturale, della fenomenologia heideggeriana, e quindi ‘da destra’. Pensa che un tale approccio può fare appello ai professionisti della IR Theory anglo-americani, oppure è destinato a fare appello soprattutto a teorici e professionisti non occidentali? In breve, cosa possono imparare i pensatori della IR Theory in Occidente dalla teoria della multipolarità?\nSecondo l’analisi di Hobson, del tutto corretta, l’Occidente si basa su una fondamentale specie di razzismo. Non c’è alcuna differenza tra il razzismo evoluzionistico di Lewis Morgan (con i suoi modelli di ferocia, barbarie e civiltà) e il razzismo biologico di Hitler. Oggi, lo stesso razzismo si afferma, senza un collegamento diretto da seguire, ma piuttosto sulla base delle modalità tecnologiche e i gradi di modernizzazione e progresso delle società (come sempre, la misura generale è rappresentato dal criterio “come in Occidente” ). L’uomo occidentale è razzista completamente e fino all’osso, e generalizza il proprio etnocentrismo su proporzioni megalomani. Qualcosa mi dice che è impossibile cambiarlo. Anche le critiche radicali all’egemonia occidentale sono a loro volta profondamente infettate dal virus razzista dell’universalismo, come ha dimostrato Edward Said con l’esempio dell’‘orientalismo’, dimostrando che anche la lotta anticoloniale è una forma di tale colonialismo ed euro-centrismo.\nCosì, la Teoria del Mondo Multipolare troverà difficilmente seguaci nel mondo occidentale, se non forse tra quegli studiosi che sono seriamente in grado di effettuare una decostruzione dell’identità occidentale che assuma il rifiuto di entrambi i cliché di destra (nazionalista) e sinistra (universalista e progressista). Il razzismo delll’Occidente acquisisce forme sempre diverse. Oggi la sua forma principale è il liberalismo, e le teorie anti-liberali (più a sinistra) sono afflitte dallo stesso universalismo, mentre gli anti-liberalismi di destra sono stati screditati. Ed è per questo che faccio appello non alla prima teoria politica (liberalismo), né alla seconda (comunismo, socialismo), né alla terza (fascismo, nazismo), ma a qualcosa che io chiamo la Quarta Teoria Politica (4PT), sulla base di una decostruzione radicale dell’idea di Soggetto conoscente della modernità e dell’applicazione del metodo di analitica esistenziale articolato da Martin Heidegger.\nI tradizionalisti sono portati per la critica profonda della modernità occidentale, per stabilire la pluralità delle civiltà, e per riabilitare culture non occidentali (pre-moderne). In Russia e nei paesi asiatici, la teoria di un mondo multipolare è afferrata facilmente e naturalmente; in Occidente, incontra un’ostilità pienamente comprensibile e attesa, una mancanza di volontà di essere studiare con attenzione, e calunnie grossolane. Però ci sono sempre delle eccezioni.\nQual è la Quarta Teoria Politica (4PT) e come viene legata alla teoria di un mondo multipolare e alla tua critica degli approcci teorici prevalenti nel settore delle IR Theory?\nDi questo ho parlato un po’ nella risposta alla domanda precedente. La Quarta Teoria Politica è importante per allontanarsi dallo stretto predominio della modernità nella sfera della politica, per la relativizzazione dell’Occidente e la sua ri-regionalizzazione. L’Occidente misura tutta la storia della modernità in termini di lotta di tre ideologie politiche per la supremazia (liberalismo, socialismo, nazionalismo). Ma dal momento che l’Occidente non sembra avere nemmeno un istante per porre in discussione il fatto che ha la presunzione di pensare per tutta l’umanità e conseguentemente valuta le altre culture e civiltà allo stesso modo, senza considerare però che nel migliore dei casi i paralleli a queste tre ideologie sono puri simulacri, mentre il più delle volte tali paralleli non ci sono affatto.\nSe il liberalismo ha vinto il concorso delle tre ideologie in Occidente alla fine del ventesimo secolo, questo non significa pure che questa ideologia sia davvero universale su scala mondiale. Non lo è affatto. Questo episodio della storia politica occidentale della modernità può forse essere il destino dell’Occidente, ma non rappresenta il destino del mondo. Sono quindi necessari altri principi della politica, oltre al liberalismo, che rivendica il dominio globale (il terzo totalitarismo), e le sue alternative fallite (comunismo e fascismo), che storicamente sono altrettanto occidentali e moderne quanto il liberalismo. Questo spiega la necessità di introdurre la Quarta Teoria Politica quale cornice politica per la corretta base della Teoria Multipolare del Mondo. La Quarta Teoria Politica  è il correlato diretto e necessario della Teoria Multipolare del Mondo nel campo della teoria politica.\nLa IR Theory è una scienza sociale americana? La IR Theory russa è un campo accademico che riproduce il campo accademico della sua omologa americana? Se no, in quale modo in Russia la IR Theory è specificamente russa?\nLa IR Theory è una disciplina scientifica occidentale, e come tale ha un vettore prescrittivo e normativo. Non soltanto studia il dominio dell’Occidente: lo produce, lo protegge, lo difende e lo propaganda. La IR Theory è indubbiamente un discorso imperioso e autoritario della civiltà occidentale, che questa pone in relazione a se stessa e a tutte le altre aree del pianeta. Oggi gli Stati Uniti sono il nucleo dell’Occidente, così naturalmente nel ventesimo secolo la IR Theory divenne sempre più americana così come gli Stati Uniti si mossero verso tale status (anche se iniziò come una scienza inglese). Lo stesso è accaduto con la geopolitica, che migrò da Londra a Washington e New York insieme alla funzione di un impero navale mondiale. Come con tutte le altre scienze, la IR Theory è una forma di violenza imperiosa, che incorpora la volontà di potenza nella volontà di conoscenza (come ha spiegato Michel Foucault).\nIn Russia la IR Theory rimane puramente occidentale, con un questo dettaglio: in URSS, la IR Theory in quanto tale non è stata studiato. Il marxismo della IR Theory non corrispondeva alla realtà sovietica, dove dopo Stalin una forma pratica di realismo (non fondato teoricamente e mai riconosciuto) ha giocato esclusivamente un ruolo di osservatore esterno, come nel realismo classico di E.H. Carr, che ha compreso l’essenza realistica dello stalinismo nella IR Theory. In questo modo la IR Theory è stata del tutto bloccata. I primi libri di testo cominciarono ad apparire soltanto negli anni ’90 e, seguendo la moda del giorno, erano tutti liberali. Ed è così che è rimasto fino ad oggi. La particolarità della IR Theory nella Russia di oggi sta nel fatto che nel suo campo non ci sia più nulla di russo; il liberalismo domina tutto, una corretta considerazione del realismo è assente, e il post-positivismo è quasi completamente ignorato. Il risultato è una versione della IR Theory quale disciplina troncata, aggressivamente liberale ed estremamente antiquata. Io cerco di combattere contro questo. Recentemente ho pubblicato un libro di IR Theory con proporzioni (spero) bilanciate, ma è troppo presto per giudicare il risultato.\nStephen Walt ha sostenuto in un articolo su Foreign Politicy che la Russia «non è neanche lontanamente come una minaccia come lo era la vecchia Unione Sovietica», in parte perché la Russia «non vanta più un’ideologia in grado di mobilitare sostenitori da tutto il mondo». Lei è d’accordo con la valutazione di Walt?\nQualcosa da questo è vero. Oggi la Russia pensa a se stessa come uno stato-nazione. Putin è un realista; niente di più. Walt ha ragione. Ma la Teoria del Mondo Multipolare e la Quarta Teoria Politica, così come Eurasiatismo, sono contorni di un’ideologia molto più ampia e su larga scala, diretti contro l’egemonia occidentale e la sfida del liberalismo, la globalizzazione,e il dominio strategico americano. Naturalmente, la Russia come uno stato-nazione non è in competizione con l’Occidente. Tuttavia, il suo significato cambia in accordo con la testa di ponte della  Teoria Multipolare del Mondo e la Quarta Teoria Politica. Ne sono indicatori la politica russa nell’area post-sovietica e il coraggio della Russia nel formare alleanze non occidentali. Per ora, Putin sta testando questo potenziale concettuale molto cautamente.\nMa l’inasprimento dei rapporti con l’Occidente, e ancora più verosimilmente le crisi interne della globalizzazione, ad un certo punto costringeranno ad una svolta più attenta e seria nei confronti della creazione di alleanze alternative globali. Tuttavia, abbiamo già osserviamo tali unioni: Shanghai Cooperation Organization, BRICS, Eurasian Economic Union - e tutte hanno bisogno di una nuova ideologia. Non di uno come il marxismo, ogni universalismo è escluso, ma nemmeno semplici manovre realiste di egemonie regionali. Il liberalismo rappresenta una sfida globale. Anche una risposta ad esso dovrebbe essere globale. Putin ha capito questo? Onestamente, non lo so. A volte sembra, a volte no.\nVladimir Putin ha caratterizzato l’ordine del mondo contemporaneo come segue: «Siamo entrati in un periodo di interpretazioni divergenti e di deliberati silenzi nella politica mondiale. Il diritto internazionale è stato costretto a ritirarsi più e più volte a causa dell’assalto del nichilismo giuridico. L’obiettività e la giustizia sono stati sacrificati sull’altare della convenienza politica. Interpretazioni arbitrarie e valutazioni distorte hanno sostituito le norme di legge. Allo stesso tempo, il controllo totale dei mass media globali ha reso possibile ritrarre il bianco come bianco e il nero come nero quando desiderato». Lei è d’accordo con questa valutazione? Se sì, quale risposta è richiesta a tale situazione internazionale?\nQueste sono parole vere, ma anche piuttosto ingenue. Putin è soltanto indignato che l’Occidente stabilisca norme per i propri interessi, cambiandole quando necessario, e interpreta presunte ‘norme universali’ a proprio favore. Il problema però è che questa è la struttura della volontà di potenza e l’organizzazione stessa di quanto è chiamato come discorso logo-fallo-fono-centrico. L’obiettività e la giustizia non sono possibili fino a quando il discorso si riduce a un monologo. L’Occidente non conosce e non riconosce l’altro. Ma questo significa che tutto continuerà fino a questo altri vinceranno il diritto al riconoscimento. E questa è una lunga strada.\nIl punto della Teoria Multipolare del Mondo è che non ci esistono regole stabilite da nessuno dei suoi giocatori. Le regole devono essere stabilite dai centri di potere reale. Lo Stato oggi è troppo piccolo per questo; da qui la conclusione che tali centri dovrebbero essere le civiltà. Lasciamo che ci sia un’oggettività atlantica e la giustizia occidentale. Un’obiettività eurasiatica e la giustizia russa li contrasterà. E il mondo cinese, o la Pax Sinica [mondo e pace sono la stessa parola in russo] avrà un aspetto diverso da quello islamico. Bianco e nero non rappresentano valutazioni oggettive. Dipendono dalla struttura dell’ordine mondiale: ciò che è bianco e ciò che è nero è determinato da chi ha il potere sufficiente per determinarlo.\nIn che modo il sua approccio aiuta a comprendere le azioni della Russia sulla scena mondiale meglio di quante altre IR Theory si approssimino a fare? Quali sono le analisi di IR Theory della Russia che mancano e non operano con l’apparato concettuale della multipolarità?\nDomanda interessante. A livello internazionale, il comportamento della Russia è determinato oggi dai seguenti fattori.\nIn primo luogo, l’inerzia storica, accumulando il potere dei precedenti (la Teoria del Mondo Multipolare pensa che il passato esista come una struttura: di conseguenza, tale fattore viene preso in considerazione da più parti e in dettaglio; invece, il ‘tempocentrismo’ (Steve Hobden, John Hobson) delle classiche concezioni di IR Theory nascondono questo alla vista. Dobbiamo prestare attenzione a questo prendendo soprattutto in considerazione il fatto che la Russia è per molti versi ancora una società tradizionale e appartiene al ‘sistema imperiale’ della IR Theory.) ci sono, inoltre, l’inerzia sovietica e le motivazioni stabili ( ‘lo stalinismo nella IR Theory’);\nIn secondo luogo, la logica proiettiva di opposizione in Occidente, derivante dalle motivazioni più pratiche, pragmatiche e realiste (nello spirito di cesarismo, analizzato dai neo-gramsciani) porterà necessariamente la Russia (anche nonostante la volontà dei suoi dirigenti) ad un confronto sistematico con l’egemonia americana e la globalizzazione, e quindi la Teoria Multipolare del Mondo sarà davvero necessaria (i modelli IR Theory classici, senza prestare attenzione alla Teoria Multipolare del Mondo, cadono dalla vista del futuro possibile, cioè si privano del potenziale predittivo a causa di pregiudizi puramente ideologici e timori autoimposti).\nTuttavia, se un avversario ti sottovaluta, tu hai più possibilità di assestare un colpo inaspettato. Quindi io non sono troppo disturbato dalla sottovalutazione della Teoria del Multipolare presso i pensatori di IR Theory.\nNel mondo occidentale, il divario tra mondo accademico e politica è spesso tanto lamentato (con le accuse della ‘torre d’avorio’) oppure, alla luce degli ideali di indipendenza accademica, considerato quale assente. Si tratta di un dibattito più ampio per quanto riguarda i rapporti tra potere, conoscenza e geopolitica. Come sono i rapporti tra accademia e politica in Russia per quanto riguarda la IR Theory? E secondo te è questa l’immagine ideale?\nPenso che nel nostro caso entrambe le posizioni sono state adottate nei loro eccessi. Da un lato, le autorità attuali in Russia non prestano la minima attenzione agli studiosi, per spedirli in uno spazio sterile e senz’aria. Dall’altro, le abitudini sovietiche divennero base per servilismo e conformismo, conservato in una situazione nella quale le autorità per la prima volta non domandano nulla agli intellettuali, ad eccezione di una cosa: di non immischiarsi nei processi socio-politici. Quindi la situazione nei confronti della scienza è tanto comica quanto dolente. Gli studiosi conformisti seguono le autorità, ma le autorità non ne hanno affatto bisogno, dal momento che non fanno abbastanza per andare da qualche parte, e particolarmente come reazione ai fatti che loro stessi compiono.\nSe le tua concezione di IR Theory non si basa su principi politicamente e filosoficamente liberali, e se critica detti principi non da sinistra ma da destra, usando il linguaggio di ‘Grandi Spazi’ (Grossraum), è quindi una teoria fascista delle relazioni internazionali? Studiosi che caratterizzano il tuo pensiero come ‘neofascismo’, quali Andreas Umland e Anton Shekhovstov, sono quindi parzialmente nel giusto? Se no, perché c’è tale fuorviante caratterizzazione?\nLe accuse di fascismo sono semplicemente un modo di dire all’interno della propaganda politica grossolana che caratterizza il liberalismo contemporaneo quale terzo totalitarismo. Karl Popper ha posto le basi di questo atteggiamento nel libro La società aperta e i suoi nemici, dove ha ridotto la critica del liberalismo fatta da destra a fascismo, Hitler e Auschwitz, e la messa in discussione del liberalismo fatta da sinistra a Stalin e i gulag. La realtà è un po’ più complessa, ma George Soros, che finanzia Umland e Shekhovstov ed è un ardente seguace di Popper, si accontenta di versioni ridotte di politica. Se fossi un fascista, direi così. Ma io sono un rappresentante del Eurasiatismo e sono autore della Quarta Teoria Politica. Allo stesso tempo, sono un anti-razzista coerente e radicale, e sono avversario del progetto dello stato-nazione (cioè sono anti-nazionalista). L’Eurasiatismo non ha nessuna relazione con il fascismo. E la Quarta Teoria Politica sottolinea di se stessa che, mentre è antiliberale, è allo stesso tempo anticomunista e antifascista.\nPenso che non sia possibile essere più chiari, ma l’esercito della propaganda del ‘terzo totalitarismo’ è in disaccordo e nessun argomento li convincerà mai. Oggi 1984 va cercato non laddove molti pensano: non in URSS, non nel Terzo Reich, ma nel Fondo Soros e nel Nuovo Mondo. Incidentalmente, Huxley ha dimostrato di essere più esatto di Orwell. Non posso proibire gli altri di chiamarmi un fascista, anche se io non lo sono, sebbene in ultima analisi questo non rifletta malamente così tanto su di me quanto piuttosto sugli stessi accusatori: i quali, combattendo una minaccia immaginaria, perdono di vista quella vera. E più stupido, mendace e semplice un liberale è, e più è semplice è combatterlo.\nIl cambiamento tecnologico negli affari di guerra e nel governo civile ha sfidato le premesse geopolitiche delle divisioni classiche tra spazi (la prospettiva articolata da Mackinder, o quella sui continenti di centro-confine-esterni [****heartland-rimland-offshore continents] di** Spykman) )? E nella sua opinione, forse e più in generale, la storia ha un lineare o un andamento ciclico?**\nLo sviluppo tecnologico non abolisce affatto i principi della geopolitica classica, semplicemente perché Terra e del Mare non sono sostanze ma concetti. Terra è un modello centripeto di ordine, con un asse chiaramente espressa e costante. Mare è un campo, senza un centro solido, di processualità e atomismo, con la possibilità di numerose biforcazioni. In un certo senso, l’aria (e quindi anche l’aviazione) è aeronautica. E anche la parola astronauta contiene in sé la radice “Nautos”, che proviene dalla parola greca utilizzata per indicare la nave. Acqua, aria, spazio esterno - queste sono tutte le versioni del sempre più diffusa concetto di Mare. Quello di Terra in tale situazione rimane invariato. La strategia di Mare è diversificata; la strategia di Terra rimane complessivamente costante.\nÈ possibile che sia questa la ragione che negli ultimi dieci anni ha permesso la vittoria della Terra sopra il Mare; dopo tutto, capitalismo e progresso tecnico sono attributi tipici del Mare. Ma tenendo presente il carattere fondamentale dell’equilibrio tra Leviathan e Behemoth, le proporzioni possono cambiare in qualsiasi momento; il Titano che si innalza può essere gettato nell’abisso, come Atlantide, mentre il motivo della vittoria della Thalassocrazia diventa la sorgente della sua caduta. La Terra, quale asse geografico della storia, rimane invariato. C’è Terra e Mare, anche su Internet e nel mondo virtuale: sono le linee direttrici e gli algoritmi di tematizzazione, associazione e separazione, i raggruppamenti di risorse e i protocolli. L’Internet cinese è terrestre; quello occidentale, nautico.\nLei ha tradotto un gran numero di opere filosofiche e geopolitiche straniere in russo. Quanto sono importanti gli scambi di conoscenza per la formazione delle sue idee?\nHo recentemente completato la prima versione del mio libro Noomachy, interamente dedicato proprio alla Logoi di diverse civiltà, e quindi alla circolazione delle idee. Sono convinto che ogni civiltà abbia un proprio particolare Logos. Cogliere in questo e trovare paralleli, analogie e dissonanze nel proprio Logos è assolutamente affascinante e interessante. Questo è il motivo per cui sono sinceramente interessato alle culture più diverse, dal Nord America a quella australiana, dall’araba alla latino americana, polinesiana a scandinava. Tutti i Logoi sono diversi e non è possibile stabilire tra di loro una gerarchia. Così a noi resta soltanto di acquisirvi familiarità. Henry Corbin, il filosofo francese e protestante che ha studiato lo sciismo iraniano per tutta la sua vita, ha detto di sé: «Noi siamo sciiti». Non era sciita in senso religioso, ma senza sentirsi uno sciita, non sarebbe stato in grado di penetrare nelle profondità del Logos iraniano.\nEcco come mi sentivo, lavorando su Noomachy oppure traducendo testi filosofici o poesie da altre lingue: in particolare, mentre apprendevo Pierce e James, Emerson e Thoreau, Poe e Pound io stesso ho sperimentato come “Noi siamo americani”. E nel volume dedicato a Cina e Giappone, quanto “siamo buddhisti”. Questa è la grande ricchezza del Logos di varie culture: sia quelli simili al nostro come di quelli interamente diversi. E questi Logoi sono in guerra; di conseguenza, Noomachia, cioè la guerra dell’intelletto. La quale non è lineare e non è primitiva. Si tratta di una grande guerra. Che crea quanto noi chiamiamo l’‘umano’, tutta la profondità e la complessità che il più delle volte sottovalutiamo.\nUltima domanda. Lei si definisce l’«ultimo filosofo dell’impero». Cos’è l’Eurasitismo e come si relaziona al perno globale delle distribuzioni di potenza?\nEurasiatismo è una visione del mondo elaborata, alla quale ho dedicato un paio di libri e un numero incalcolabile di articoli e interviste. In linea di principio, è alla base della Teoria Multipolare del Mondo e della Quarta Teoria Politica, in combinazione con la geopolitica, ed è in consonanza con il tradizionalismo. Il pensiero principale dell’Eurasiatismo è in un’antropologia pluralista, che rifiuta l’universalismo. Il significato dell’impero per me è che esiste non un impero, ma come minimo due, e anche di più. Allo stesso modo, la civiltà non è mai singolare; c’è sempre qualche altra civiltà che ne determina i confini. Schmitt ha chiamato questo come Pluriverso, considerandolo come la caratteristica principale della politica. L’impero eurasiatico è l’unificazione politica e strategica di Turan, una direttrice geografica della storia in opposizione alla civiltà del Mare o impero atlantista. Oggi, gli Stati Uniti sono l’impero atlantista. Kenneth Waltz, nel contesto del neorealismo nella IR Theory, ha concettualizzato l’equilibrio di due poli. L’analisi è molto precisa, anche se ha commesso un errore circa la stabilità di un mondo bipolare e la durata dell’URSS.\nMa nel complesso ha ragione: nel mondo c’è un equilibrio globale di imperi, non di stati-nazione, la maggioranza dei quali non può pretendere la sovranità, che rimane soltanto nominale (chiamata «ipocrisia globale» da Stephen Krasner in Theory Talk # 21) ). Proprio per questa ragione, io sono un filosofo dell’impero, come quasi ogni intellettuale americano, che lui lo sappia oppure no. La differenza è soltanto che egli pensa di se stesso quale filosofo dell’unico impero, mentre io penso a me stesso come filosofo di uno degli imperi, quello eurasiatico. Sono più umile e più democratico. E questa è tutta la differenza.\n•\n\n\n\nAlexander_Dugin\n\n\nAlexandr Dugin è un filosofo russo, autore di oltre trenta opere su argomenti quali sociologia della fantasia, sociologia strutturale, etnosociologia, teoria geopolitica, teoria delle relazioni internazionali (qui IR Theory), teoria politica, e ha dedicato quattro pubblicazioni al filosofo tedesco Martin Heidegger. Le pubblicazioni più recenti sono Konflikte der Zukunft - Die Rückkehr der Geopolitik (2015), Last War of the World-Island: The Geopolitics of Contemporary Russia, (2015), Eurasian Mission: An Introduction to Neo-Eurasianism (2014). Tra i libri disponibili soltanto in russo: Konservativnaia revoliutsiia, Arktogeia (1994), Pop-kultura i znaki vremeni, (2005) Noomahia: voiny uma. Tri Logosa: Apollon, Dionis, Kibela (2014). Le traduzione in inglese includono Foundations of Geopolitic (1997),_ _The Fourth Political Theory* (2012), Putin vs. Putin (2014), Martin Heidegger: The Philosophy of Another Beginning (2014). In italiano si possono leggere gli articoli __Julius Evola e il tradizionalismo russo (2000),  Il mondo multipolare e l’idea di post modernità *(2014).\n•\nLink correlati:\nThe Fourth Political Theory website (inglese)\nThe Fourth Political Theory website (italiano)\nEvrazia.tv (russo)\nEvrazia.tv (inglese)\nGeopolitics.ru (inglese)\nInternational Eurasian Movement (inglese)\nCenter for Conservatism Studies (russo)\nCenter for Conservatism Studies (pagina Facebook)\nWho is Alexander Dugin? Interview with Theory Talks editor Michael Millerman (YouTube)\n•\nMichael Millerman, “Alexander Dugin on Eurasianism, the Geopolitics of Land and Sea, and a Russian Theory of Multipolarity”, «Theory Talk» #66 (7.12.2014).\nImmagine: “Before a concert of Children’s Choir of Russia”, Mosca 25.12.2015.\nTraduzione: Claudio Comandini"
  },
  {
    "objectID": "posts/pages/2012-10-18-leopardi-e-manzoni-il-degrado-dellitalia-e-della-sua-letteratura.html",
    "href": "posts/pages/2012-10-18-leopardi-e-manzoni-il-degrado-dellitalia-e-della-sua-letteratura.html",
    "title": "Leopardi e Manzoni: il degrado dell’Italia e della sua letteratura",
    "section": "",
    "text": "Il vero e il bello. La sociologia della letteratura e dell’arte: Schücking, Hauser. La modernità letteraria e la discussione sul classicismo. Muratori: la critica agli stereotipi mitologici. De Staël: l’utilità delle traduzioni. Di Breme: la poesia del soggetto conoscente. Leopardi: ruolo degli antichi e funzione dell’ingegno. Meccanicismo, sensismo, illuminismo. Lukács: formazione del classicismo e borghesia in ascesa. Schiller: la poesia ingenua e sentimentale. La rubricazione delle cose d’Italia: costumi, lingua, letteratura. Le “Operette morali” e le nuove favole antiche. Autofagocitazione comunicativa e consistenza del sapere. Manzoni: una letteratura d’idee. Illuminismo, cattolicesimo, romanticismo. Contro il paganesimo culturale e l’idolatria stilistica. Storia critica della letteratura italiana. Gramsci: l’Italia quale provincia culturale francese. Il marxismo e le lotte di classe in Francia. Gli scrittori ed il formarsi della modernità. La costituzione del romanzo storico. Stesura e pubblicazione de “I Promessi Sposi”. Attualità del degrado, inattualità della scrittura.\n1. I classici e dopo\nRiguardo alle faccende letterarie, Alessandro Manzoni aveva riconosciuto che l’onestà intellettuale poteva portare a «trovarsi fra la necessità o di negare la verità conosciuta, o di acquistarsi un titolo brutto e odioso» (Fermo e Lucia, 1823); Giacomo Leopardi, invece, interrogandosi sulla fama, riteneva che «far giudizio dei libri» non si addice alla maggior parte del «volgo dei letterati» e degli studiosi che vivono nelle moderne città, che perlopiù reputano studi e scrittura «come sollazzi, e riposo degli altri sollazzi» (Il Parini ovvero della gloria, 1824, su Operette morali, 1827). Gli argomenti alludono al rapporto tra verità e finzione, mettono in dubbio se una letteratura sia reputata bella perché bella davvero, e permettono di considerare un’opera in relazione ad un contesto sociale regolato da principi e convenienze.\nPiaccia o meno, la “bellezza” non può essere considerata un valore assoluto. Certamente, la Bellezza è stata anche modalità privilegiata di conoscenza del vero: come idea platonica indica l’unificazione del molteplice, nel romanticismo esprime una diversità irriducibile. La bellezza è stata anche di più, e ha ecceduto ogni contenimento, per poi ritrarsi lontana da sé. A fianco di concezioni estetiche e filosofiche formatesi e diffusesi in specifici momenti e contesti, esistono ragioni precise per cui nell’ambito letterario si configura e si relaziona quanto è poi concepito come bello e vero.\nE al riguardo, come ricorda il sociologo della letteratura Schücking, un cambiamento di gusto letterario non avviene tanto in virtù di uno Spirito del mondo, quanto per forze causali organizzate commercialmente e gestite da gruppi d’interesse. Questi gruppi hanno a lungo agito in virtù di legami sociali e vincoli culturali che oggi hanno perduto la loro rilevanza a favore di interessi commerciali in senso stretto. Tuttavia, anche al tempo del classicismo e del romanticismo, e di quanto ne segna i confini, esistevano gruppi di interesse che esprimevano il travaglio di un’epoca messa di fronte alle sue trasformazioni, e letterati e uomini di cultura trovavano nell’opporsi di “compostezza” e “passione”  forme capace di esprimere diversi modelli di società in conflitto.\nLa letteratura si compie anche di pratiche, convenzioni e istituti, non soltanto nel rivolgersi a dei fruitori, ma anche in riferimento alla stessa scrittura. Ne esiste un “commercio” in quanto sussiste lo scambio di un bene, definito dalla nozione di “letterario” e dagli attributi “bello” e “vero”, che variano insieme alla definizione di un qual certo degrado a cui si oppongono. La modernità giunge a formularsi parallelamente all’elaborazione di stili e forme artistiche in conflitto e successione, descritte dal sociologo dell’arte Hauser ponendo in relazione reciproca le sfere del sapere e dell’esperienza. Nel mondo trasformato dal capitale, che ha sostituito le ciminiere alle colonne celebrando l’efficacia delle prime nella solennità delle seconde, cambiano funzioni e rapporti, coinvolgendo base materiale, organizzazione sociale e discorso culturale. La crescente divisione del lavoro permette il costituirsi tanto della possibilità di un lavoro letterario, quanto delle condizioni formali e sociali del suo riconoscimento.\nNella modernità, la narrativa diventa storia inesorabile di vicende umane; la poesia conquista nel suo ritmo interno l’esperienza transitoria. Lo scrittore si emancipa dal dovere di propaganda verso i potenti e inizia a considerare il campo delle sue pratiche come dotato di autonomia ed effettualità. Tuttavia, mantiene un rapporto ambiguo con il ceto borghese, dal quale perlopiù proviene e ha i suoi referenti, anche laddove il disprezzo è reciproco. Questo modo di tenere le distanze può riguardare pure letteratura, lingua e caratteri nazionali: tanto più se gli scrittori non sono borghesi, ma degli aristocratici che in modi diversi dispongono di rendite e tempo, come anche con Leopardi e Manzoni accade in Italia, dove la borghesia rimane troppo attaccata alla cassa per poter davvero fare cultura.\nAd ogni modo, nei molti inizi della sua modernizzazione, perennemente incompiuta, gli scrittori di lingua italiana si trovano diverse volte in condizione di pensare i compiti della scrittura, distinguendone figure e impieghi. Tali riflessioni hanno molti motivi per essere ancora prese in considerazione.\nUn accenno allo stretto concubinaggio tra letteratura e «falsità» inizia ad essere affrontato nel trattato Della perfetta poesia (1706) di Ludovico Antonio Muratori: l’autore contesta risolutamente l’imitazione dei classici e la ripetizione di temi e stilemi convenzionali, di formule letterarie sterotipate e figure mitologiche tradizionali, in quanto escludono «novità» e «maraviglia». La posizione tuttavia risente di un moralismo letterario piuttosto conciliante. Infatti, se nella storia il grande erudito inaugura definitivamente la ricerca documentaria, mettendo in discussione pregiudizi e visioni di comodo, nella teoria letteraria rimane legato al gusto seicentesco del «diletto», poco più che ammiccante al «reale» e al «vero». Indica una direzione da seguire, ma non esce dal monopolio di quella letteratura d’intrattenimento che ancora oggi in Italia esercita una pesante ipoteca.\nUn secolo dopo, nel 1816, in nome del rinnovamento “romantico”, è pubblicato sul periodico asburgico-milanese Biblioteca Italiana la versione italiana dello scritto Sulla maniera e l’utilità delle traduzioni di M. me De Staël. La baronessa critica l’inflazione classicista della letteratura italiana e il suo ristagno sulla pretesa universalità del “bello”, suggerendo la necessità delle traduzioni proprio per svecchiare lo stile, laddove la poesia ha ragione d’essere nell’interpretazione del libero sentimento individuale e nell’espressione d’idee e concetti universali, e non nella compiuta armonia delle forme. Quanto l’armonia di queste forme fosse da alcuni considerata più noiosa che compiuta, lo rivelano l’anno successivo le parole indirizzate dall’abate piemontese Ludovico Di Breme alla contessa d’Albany: «questa pesante, sciocca e infantile letteratura italiana è in questo momento un termometro fedele della decadenza della nostra civiltà e della volgarità del nostro spirito sociale».\nLa polemica contro il classicismo e contro una letteratura disimpegnata e banale non coinvolge esclusivamente le questioni di poetica: è un mondo intero a cambiare. Lo testimonia l’attività di due nobildonne colte e ribelli come la baronessa De Staël, avversata ed esiliata da Napoleone e contraria allo scientismo trionfante di Laplace, e la contessa d’Albany, sposata a Carlo Edoardo Stuart, ultimo sfortunato pretendente alla corona di Scozia, poi compagna del libertario drammaturgo piemontese Vittorio Alfieri.\nDi Breme è invece un chierico piuttosto laico e spiccatamente cosmopolita, savoiardo di nazionalità, francese di lingua e culturalmente “milanese”; consigliere di stato e politicamente influente, a livello letterario ispira nel 1818 la stampa de Il Conciliatore, periodico romantico e progressista milanese ad indirizzo multidisciplinare, chiuso dopo due anni di pubblicazioni dalla censura austriaca. A Milano, dove è presente anche Manzoni, c’è un ambiente colto e cosmopolita, dove è attivo pure Stendhal, che non ha ancora scritto i suoi capolavori, e conosciuto come Henri Beyle è impegnato soprattutto a sperperare l’eredità paterna, e ci sono molti altri personaggi interessanti, anche se non tutti sopravvissuti ai loro tempi.\nDi Breme nel Grand Commentare sur un petit article (1817) sviluppa la critica e approfondisce il proprio pensiero. In Italia, a parte la Lombardia, si continua a sermoneggiare una letteratura classicista di «anonima dilettazione», usata come se fosse un «giochetto», sostanzialmente noiosa, incapace di esprimere nella sua poesia l’antropologia del soggetto conoscente, «l’universo conquistato dall’indagine scientifica». L’illuminismo rivendica piena poeticità.\n2. Leopardi e la denuncia del degrado civile dell’Italia\nPur condividendo la critica della letteratura italiana, le posizioni della De Staël e di Di Breme esprimono preoccupazioni diverse sia rispetto a quello che si vuole definire come “classico”, sia su quanto si cerca di stabilire della modernità, e ragionano una da romantica, l’altro da illuminista. Sull’argomento, il diciottenne Giacomo Leopardi risponde alle sollecitazioni della rivista e invia una lettera, che non sarà pubblicata. Spiega alla baronessa che le traduzioni rischiano di portare soltanto ad una nuova inflazione da parte dei «poetuzzi» italiani, troppo spesso ispirati da «soverchia imitazione».\nPer il già coltissimo poeta, autore di diversi saggi d’erudizione, il problema non è la «poca lettura»: occorre appellarsi all’«ingegno», tipico dei greci e dei latini, di cui sono dotati anche gli italiani, la cui letteratura è «in tutto vota d’affettazione», lontana dalle esagerazioni dei romantici del nord, quali il celebrato Ossian. Tuttavia, riconosce l’irrimediabile distanza dalla classicità, laddove «nello stato in che il mondo si trova di presente, non si può scrivere senza aver letto, e quello che era possibile ai giorni d’Omero, è impossibile ai nostri.»\nLo stesso anno, scrive il Discorso di un italiano intorno alla poesia romantica, con l’intento di confutare l’antropologia scientista sostenuta da Di Breme in alcuni articoli sullo Spettatore italiano, poi ribadite nelle Osservazioni sul Giaurro di Byron (1818), che oppongono all’inadeguato «prestigio favoloso» le capacità dell’«intuizione logica». Leopardi, in contrasto alle esigenze romantiche di verosimiglianza e sentimento intende rilanciare il ruolo del «diletto» e l’esigenza di reinventare il rapporto «ingenuo» e diretto con la natura, tipico degli antichi, assente nel tempo «decrepito» della modernità. Non condivide l’atteggiamento scientista, e criticando le posizione dell’abate ne approfondisce l’analisi sociale: l’ottimismo «cittadinesco» di una modernità che ignora il contrasto fra natura e mondo «snaturato» è incapace di risolvere la «coscienza infelice» dell’uomo.\nNel contesto italiano, riconosce espressamente uno stato di «calamità». Infatti in Italia, priva di «signoria di se stessa» e ripetutamente «assalita e addentata e insanguinata da’ suoi figli», rimane la «naturalezza» tipica dell’indole italiana, «senza cui non c’è né fu né sarà mai beltà né grazia, amante spasimata e finissima discernitrice del bello e del sublime e del vero, e finalmente savissima temperatrice della natura e della ragione». Leopardi sarà sempre fedele a quest’idea di patria letteraria italiana, così come al ruolo della naturalezza e della lucidità, ma il resto delle concezioni è destinato a mutare. Pur se diffida delle esasperazioni romantiche, le sue attuali oscillazioni fanno scorgere l’insanabile frattura con gli antichi che testimonierà in seguito. Si prepara all’illuminismo, se come vuole Kant la parola significa «uscire dallo stato di minorità» e usare il proprio intelletto.\nIl mondo trascendente non costituisce più il riferimento delle attività umane, ma, nelle condizioni arretrate tipiche dell’Italia, lo spirito della ricerca scientifica non può affermarsi coerentemente; a detta di Gramsci queste contraddizioni permettono tanto il ristagno del manierismo classicista, quanto la «disperazione» caratteristica di Leopardi successiva alla sua «conversione filosofica». Nell’incerta transizione verso la modernità, la borghesia emergente configura la sua esperienza apologizzando il modello classico; Lukács ci avvisa che i connotati di questa impresa possono essere tragici. Dando forma piena a questa tragedia, e cercandone i motivi, Friedrich Schiller nel saggio La poesia ingenua e sentimentale (1796) ne trova gli estremi in due stati d’animo; in termini filosofici, parte dal criticismo kantiano ed anticipa l’idealismo hegeliano, e in termini poetici formula le coordinate delle modernità e prelude alle difficoltà del realismo. Il contributo approfondisce e definisce il travaglio dell’epoca, ne individua le correnti sotterranee.\nIl poeta tedesco ha studiato medicina, è stato militare, insegna storia e scrive drammi molto apprezzati. Il mondo in cui vive è quello del meccanicismo, pensato come macchina, e la responsabilità della creazione artistica è tutta dell’uomo, a cui va il compito di cercare una superiore armonia, secondo un ideale di grazia e dignità, affine alla kagalogathìa degli antichi greci. Formulando una ragione delle contraddizioni del suo tempo, le elabora nelle forme soggettive di «ingenuo» e «sentimentale». La differenza tra spontaneità e riflessione permette di definire due diverse poetiche, una più riferita alla natura, l’altra alla ragione, ed anche di periodizzare fasi storiche distinte.\nLa poesia ingenua manifesta un rapporto di armonia e unità naturale proprio alle forme istintive della classicità greca. Questo rapporto è irreversibilmente infranto dalla ragione, che riduce la natura ad una sua idea, di cui non c’è esperienza. Dal canto suo, la poesia sentimentale si esprime nella tensione morale all’ideale, e tenta di ricreare la natura nello spazio ideale della riflessione, riconquistandola attraverso la cultura, attraverso i modi espressivi della satira, dell’elegia e dell’idillio. Questa categorizzazione non esclude possa ancora esistere una poesia ingenua, che anzi rappresenta il principio dell’arte in generale ed è «fonte della genialità»: tuttavia, il carattere distintivo della modernità è la poesia sentimentale, con tutte le sue contraddizioni.\nLa concezione di Schiller influenza il romanticismo ma nasce nel classicismo. Secondo l’etimologia “romantico” indica il romanzo cavalleresco medievale inglese, e per estensione il mondo gotico del nord; “classico”, nel senso più esteso, tende ad esprimere un ideale di perfezione, raggiungibile oppure perduto. L’arte europea esalta con il classicismo la norma razionale che regola il bello e il vero: il modello è greco, ma la parola è latina. L’illuminismo, nel suo giungere in Germania oscillando fra luce della ragione e illuminazione divina, porta la consapevolezza del carattere storico della classicità. Per Winckelman il carattere esemplare dei classici è irripetibile. Goethe vede le idee di proporzione e disposizione attive nelle forze formatrici (Bildungstrieb) dell’arte e della natura. Hegel riduce il classicismo a momento dell’incalzare dello Spirito nella storia, e ironizza sul «sapere immediato» dei romantici e sul suo «nullificarsi».\nLe concezioni filosofiche attraversano i diversi movimenti culturali proprio dove questi tentano di stabilire i loro confini, torcendoli in ogni direzione, e anche la poesia è filosofica nel suo riferirsi alla riflessione e al ragionamento. Leopardi si convince che il «sentimento» di cui si nutre la poesia è fondato sul «vero», e accetta la concezione meccanicista e l’influenza delle filosofie sensiste e materialiste di Voltaire e Rousseau. Le idee dell’illuminismo francese permettono a Leopardi di respingere definitivamente ogni letteratura di «dilatazione», e contrasta il romanticismo per dirigersi definitivamente dal «bello» verso il «vero», addirittura opponendoli tra loro, e approdare al «solido nulla».\nCon piena aderenza al vero, al nulla e al brutto, Leopardi si sente irrevocabilmente italiano. Addirittura irride i francesi come «timidi» e prigionieri delle convenzioni (Zibaldone, 20.08.1820), e sprona gli italiani, suggerendogli però di «vergognarsi», «per cangiare strada del tutto e rinnovellare ogni cosa» (Zibaldone, 24.03.1821). Non si fa nessuna illusione su un paese che all’epoca non esisteva ancora e che oggi non sembra essere troppo cambiato. Individua nella peculiare disposizione italiana ad un modo d’essere vivace e insensibile la prevalenza del cinismo, per cui diffuse attitudini da faccendiere e il prevalere della dissipazione mondana annullano «civile conversazione» e «rompono ogni autentico legame sociale».\nProsegue il Discorso sullo stato presente dei costumi degli italiani (forse 1824, inedito fino al 1906): «i caratteri più vivaci e caldi di natura, com’è quello degli Italiani, diventano i più freddi e apatici quando sono combattuti da circostanze superiori alle loro forze […]. Il popolaccio italiano è il più cinico dei popolacci […] unisce la vivacità naturale […] all’indifferenza acquisita verso ogni cosa e al poco riguardo verso gli altri cagionato dalla mancanza di società, che non li fa curar gran fatto della stima e de’ riguardi altrui».\nIl mondo è opposto alla natura, ma la cultura non lo educa. Il sentimento morale singolo è inefficace, gli corrisponde l’assoluta inutilità dell’opinione pubblica, compensati da un’interiorità poetica collettiva, un “sentire” filosofico comune e diffuso, la cui condizione di disarmonia e canto, di memoria e abbandono, rappresenta lo specifico del carattere italiano, probabilmente sempre discontinuo rispetto ogni ufficialità. Il quadro è desolante, ma se la versificazione è agile e sciolta, in questo paesaggio può fingersi dolce ogni naufragio (L’infinito, 1819).\nMentre progetta «discorsi filosofici» e nuove favolette antiche, Leopardi matura il suo ateismo materialista, distaccandosi dall’ambiente conservatore di provenienza e dal modello del padre, il conte Monaldo, proprietario di sterminate misure di libri e di tenute, teorico dell’assolutismo. Compie un soggiorno a Roma, rimanendo inorridito dal suo mediocre ambiente letterario e umano. Pubblica alcune delle sue principali poesie nel 1824 a Bologna, dove l’anno successivo si innamora della gentildonna Teresa Carminai Malvezzi, poetessa dilettante che lo ricambia con lunghe conversazioni. Sempre nel 1825 l’editore Antonio Fortunato Stella, trasferitosi da Venezia a Milano, punto di maggiore fermento editoriale degli stati della penisola, gli chiede di curare un’edizione delle opere di Cicerone.\nIl poeta trova lavoro e può lasciare, seppur per breve periodo, Recanati, «centro dell’inciviltà e dell’ignoranza europea» (Lettera a Pietro Giordani, 30.04.1817) e l’ambiente retrivo delle Marche e dello Stato della Chiesa. Nei tre anni successivi cura anche un’edizione delle Rime di Petrarca, e le due antologie Crestomazia italiana (prosatori) e Crestomazia della poesia italiana, stabilendo per primo un canone nella letteratura del paese, coerente con l’idea di salvaguardarne la dignità culturale, ad uso degli «studiosi» e degli «stranieri». C’è una certa predilezione per il Tasso, di cui condivide l’eloquenza e il senso di vuoto, apprezzato nel suo dramma umano anche se come scrittore è stimato come inferiore agli antichi, Dante e Petrarca compresi (Discorso di un italiano intorno alla poesia romantica, _1818). Leopardi dimostra una competenza eccellente, un gusto prezioso e una compilazione originale, di cui è esemplare la sezione _Definizioni e distinzioni del volume prosatori.\nPubblica quindi le Operette morali (1827), alle quali affida il compito di restaurare i modi della filosofia antica per realizzarne una moderna e materialistica, rielaborando il lessico dell’amata prosa cinquecentesca in una sintassi attenta agli echi latini e greci. Personaggi e allegorie appartengono ad un mondo nel quale gli uomini sono costretti ad odiarsi con il «mediocre conforto di quel fantasma che essi chiamano Amore» (Storia del genere umano, 1824).\nLa prosa è stilisticamente accurata, la parola è, come coglie Giorgio Colli, «sprezzante e cristallina». La lingua, di cui ha una competenza storica di primo ordine, è un elemento decisivo nelle inesauste riflessioni dello Zibaldone (1817-1832). Se la lingua francese è impotente e non può più ricevere nulla (12.10.1823), quella italiana si è fermata, come la sua letteratura, ma è pur sempre bella e ricca, e deve essere rinnovata (1-2.09.1823). La sua eleganza può migliorarsi attingendo per la precisione alla filosofia e per la concisione alla «favella popolare» (30.06.1821); quanto gli manca per trattare di metafisica può ricavarsi dalla filosofia scolastica e dai suoi termini «di universale e precisa e chiara intelligenza» (13.07.1821). Tuttavia, la sua ricchezza si mantiene nella polisemia, capacità di dare ad una parola forme, costruzioni e significati diversi (17.07.1821). Le implicazioni di questi passaggi relative al rapporto tra linguaggio e realtà si distillano nel XXVIII dei Pensieri (1829-1835): «nessun segno di essere poco filosofo e poco savio, che voler essere savia e filosofica tutta la vita».\nLa «vita» di cui parla Leopardi non è però né quella condensata nelle immagini classiche, né quella che i romantici cercano nel sentimento: la vita è l’espressione del vero, cercato con induzione e deduzione, smontando con arguzia le vane concezioni umane. Satira e ironia si guadagnano il posto sia tra i generi d’invenzioni che tra le scienze esatte, mentre l’uomo prosegue nel non sapere nulla, non essere nulla, non poter sperare nulla. Come nota Cesare Luporini, la celebre pagina 4525 dello Zibaldone suggella il discorso in uno strano controcanto con le domande sull’uomo poste dalla Critica della Ragion Pura di Kant, aprendo ad un nichilismo ontologico che assume forma poetica nella Canzone ad Angelo Mai (1820) e nel Canto notturno di un pastore errante dell’Asia (1830).\nLeopardi, fedele al vero, è critico verso il «secol morto». Mentre Restaurazione e liberali contendono tra loro, barbari gli uni e inconsistenti gli altri (Paralipomeni della Batracomachia, 1830-1842), lui prosegue la propria attività letteraria nonostante difficoltà, rifiuti, censure e cambi di residenza, e intrattiene alcuni sodalizi eccellenti, quali quello con Antonio Ranieri. La poesia si accompagna alla prosa, cercando l’espressione di una filosofia difficilmente riconosciuta come tale.\nLe difficoltà politiche e i limiti sociali denunciati nel Discorso mantengono la più schiacciante attualità: «or la vita degli italiani è appunto tale, senza prospettiva di miglior sorte futura, senza occupazione, senza scopo, e ristretta al solo presente.» Queste parole sembrano lo specchio della situazione odierna, ma non tanto per una staticità estrema dell’insieme, o perché il poeta e pensatore sia davvero un indovino. È la caduta delle istituzioni e dei mezzi che possono essere in grado di assicurare una tenuta alla vita collettiva del paese ad aver prodotto la recrudescenza delle sue peggiori caratteristiche, in piena derisione della convinzione illuminista sulla “bontà naturale” dell’uomo, sulla quale il poeta è piuttosto disincantato, così ha sempre avuto un rapporto problematico con la natura e gli altri uomini. Tuttavia, anche l’umanissima e egualitaria solidarietà de La Ginestra (1936), scritta poco prima della morte a Torre del Greco, viene di continuo svilita ed offesa.\nNessuna resistenza, nessuna dignità, nessuna consapevolezza: non c’è riguardo per le verità essenziali «palesi al volgo» già ai suoi tempi, ed è evidente che raramente l’auspicato «onesto e retto vivere» sia mai stato condiviso. Poca attenzione alle diversità e alle eccellenze: un libro straordinario come Operette morali è stato subito considerato inaccettabile dai cattolici, la prima riedizione è sequestrata a Napoli nel 1836, dopo la morte dell’autore viene incluso nell’Indice dei Libri Proibiti. Ancora oggi, una società davvero civile è assente, circa due secoli di culture più o meno scolastiche e grossomodo ufficiali non hanno permesso l’effettiva formazione di una cultura comune, smentendo uno dei propositi illuministi più elevati, ancora inespresso.\nPer comprendere come e perché, occorre porre l’illuminismo di fronte alla sua dialettica più radicalmente di quanto abbiano fatto Adorno ed Horkheimer, tanto più che attualmente il problema non è quello di garantire accessibilità al sapere, quanto che ne sia assicurata l’effettiva consistenza anche nell’epoca della sua piena disponibilità. La comunicazione prolifera divorando i suoi stessi contenuti, e su tale autofagocitazione del nuovo e delle “nuove” possiamo chiedere lumi proprio a Leopardi, laddove aveva notato l’incalzante competizione della Moda con la Morte, dove la prima si vanta di aver «messo al mondo tali ordini e tali costumi, che la vita stessa, così per rispetto del corpo come dell’animo, è più morta che viva». (Dialogo della Moda e della Morte, _in _Operette Morali 1824).\n3. Manzoni e la critica al degrado letterario italiano\nL’impegno di definire una letteratura d’idee e una cultura dalla portata politica è assunto da Alessandro Manzoni, che si propone di rendere le lettere «ramo delle scienze morali». Leopardi aveva pensato l’Italia, rubricandone le voci: lingua, letteratura e costumi sono elementi centrali della sua riflessione e della sua scrittura, e ha già un’esperienza abbastanza accurata del degrado del paese. Manzoni, nel portare avanti il discorso, rivendica una «dote dolorosa» e spesso perseguitata, tipica degli uomini di ingegno, per cui «la verità che essi mettono in luce» deve essere diffusa agli altri (Opere inedite e rare, vol. III, 1887); in questo compito generoso, non manca da parte sua una buona dose di insofferenza: quello delle lettere è diventato «una buffoneria, un mestiere guastato» (Fermo e Lucia, 1827). Troppe volte rispetto «al vero, all’importante ed al sensato» hanno prevalso il frivolo, il falso e lo strano, imponendo il discutibile «privilegio d’ingannare» attraverso il «diletto» (Appendice storica su La Colonna Infame, 1827).\nLo scrittore lombardo, opponendo ad ogni presunta autorità il diritto di critica, afferma che «i grandi scrittori ci sono dati dalla Provvidenza per aiutare i nostri intelletti, non per legarli, per insegnarci a ragionar meglio del solito, non per imporci silenzio» (Discorso sopra alcuni punti della storia longobargica in Italia, 1822). Figlio ed erede dell’illuminismo, aderisce al romanticismo in modi originali, rivendicando la capacità del movimento di prendere caratteristiche diverse in ogni contesto. Il cattolicesimo, a cui aderisce da adulto, addirittura dopo essersi sposato ad Enrichetta Blondel con rito calvinista, assunto in modi niente affatto ipocriti e bacchettoni, gli permette di formulare una poetica molto rigorosa, che si profila tra il distacco dal classicismo del poemetto Urania (1809), reputato insoddisfacente, e l’inizio della composizione degli Inni Sacri (1812-1822); la fede gli fornisce sicuramente anche conforto e forza d’animo per affrontare la continua perdita degli affetti più cari.\nLa fedeltà al tempo presente e al «vero» religioso sono segni dell’opposizione ad un diffuso «paganesimo» culturale, che persevera in un’inutile e futile «idolatria stilistica», servile nell’imitazione e priva di senso morale, basata sul presupposto che i classici abbiano definitivamente canonizzato tutti i generi. A suo avviso, laddove gli antichi trovarono i mezzi espressivi adatti al loro oggetto, occorre si tragga «dal fatto un lume per il da farsi», distinguendo quanto dipende da ragione e quanto da occasione, considerando criticamente i contributi della filosofia (Lettera sul Romanticismo a Cesare Taparelli D’Azeglio, 1823). Prescindendo dalle questioni argomentate dalla De Staël, intende salvaguardare dell’esperienza romantica soprattutto la capacità di risvegliare le coscienze e l’inquieta ricerca di espressione, per spazzare via le convenzioni stilistiche tradizionali e l’inerzia morale, «dissimile dal vero» (Lettera a Paride Zajotti, 6.07.1824).\nNelle sue critiche alla storia letteraria italiana, Manzoni insiste più sulla «falsità del pensiero» che sul «difetto della forma». Depreca soprattutto il Tasso, mediocre nel talento e nel carattere, e il Trissino, il cui risultato principale è di aver unito perfezione vuota e celebrità sterile; infatti, drammi storici poco riusciti e troppo venerati come La Gerusalemme Liberata e L’Italia liberata dai Goti hanno perlopiù confuso sui rapporti tra «storia» e «invenzione» (Del romanzo e, in genere, de’ componimenti misti di storia e d’invenzione, 1845). Ariosto, di «ricca fantasia» ma «prosaico», è anche dannosamente adulatore, laddove ne* L’Orlando Furioso* (canto 35 strofa 26) permette alla poesia di essere addirittura premio delle «azioni tristi» dei potenti (Opere inedite e rare, vol. III, 1887).\nRivendicando piena facoltà di critica, loda Petrarca ma con censure, apprezza Metastasio nonostante i difetti; Alfieri, precursore del romanticismo, riconosciuto come eroico anche nel dramma della sua vita, è ammirato pur con piena cognizione delle sue cadute di stile (Cristoforo Fabris, Memorie Manzoniane, 1901; Lettera a Claude Fauriel 8.04.1807). Giannone, filosofo e giurista illuminista, celebrato storico del regno di Napoli, perseguitato da parte della Chiesa in modi che anche Manzoni reputa ingiusti, è reputato come uno «il qual compri biancheria usata, leva il segno dell’antico padrone, e ci mette il suo» (Storia della Colonna Infame, 1842).\nQuesta severità, inconcepibile per la fragile tempra di molti compiaciuti e inutili autori,  è aggravata dal fatto che non è niente affatto prevenuto, e lo dimostra rispettando i classicisti, Monti per l’eleganza e l’autorevolezza, e Parini per stile e «qualche verità» (Lettera a Claude Fauriel 8.04.18079.02.1806 – 6.12.1808). Dei propri contemporanei parla poco, ma sul conto del Tommaseo, di cui è celebre l’opinione che le Operette del Leopardi fossero il «libro meglio scritto del secolo» pur se «inaccettabile», ci informa stizzito e in pura lingua milanese che “el gha on pè in sagrestia e vun in casin” (Carlo Dossi, Note Azzurre, postumo 1912 – edizione integrale 1964).\nLa verità precede la poesia. Inquieta è la coscienza. Il progetto di Manzoni è completamente votato al moderno. Il suo obiettivo polemico principale è nelle «minchionerie» seicentesche, da Marino in giù, tipiche di un «cattivo gusto» tuttora imperante (Appendice storica su La Colonna Infame, 1823). Disprezza il «godimento» di parlar di «centauri ed ippogrifi» in un linguaggio mitologico che pur ambendo allo «straordinario» è piuttosto misero (Lettera a Marco Coen, 2.06.1832). Fare poesia parlando di cose lontane dal «sentimento della vita reale» indulge in un «falso» che può «trastullar la mente» ma non arricchirla (Lettera sul Romanticismo a Cesare Taparelli D’Azeglio, 1823), e nel migliore di casi si riduce ad un «tesser lodi appena dissimulato», tipico di chi «parla con disprezzo d’ogni cosa, salvo sempre i potenti vivi» (Opere inedite e rare, vol. III, 1887).\nMentre si congeda dalle convenzioni delle favole antiche, un modello di prosa ben organizzata e «purgata» gli è offerta dal saggio Storia della guerra della independenza degli Stati Uniti di America di Carlo Botta, capace di attente documentazioni e anche di inedite rivelazioni, in grado di descrivere e narrare in maniera avvincente eventi storici e «grandi azioni» (Lettera a Giovan Battista Pagani, 31.08.1808). Nella introduzione di questo libro, alla pagina 6 dell’edizione Fontana del 1828 c’è una frase certamente rimastagli impressa a lungo: «Sono le lingue come le piante, alle quali è dato un sol tempo per portare il fiore.»\nL’esempio per una letteratura d’idee «nutrita di ricerche importanti» è quello francese, che ha saputo formulare il romanzo, all’epoca in Italia un «genere proscritto» (Fermo e Lucia, 1823). La lingua italiana corrente non gli si adatta (Lettera a Claude Fauriel 3.11.1821), anche perché è «una signora trascurata e smemorata» (Lettera ad Antonio Cesari, 1827), ma si può abbellire proprio dandole «dei bei modi» che ancora non ha (Della Lingua Italiana, 1846). Invece, quella «gran signorona» della vecchia poesia, i cui generi di bucolica, epopea e drammatica somigliano a poderi che alla meno peggio tirano avanti di rendita (Lettera a Giuseppe Giusti, 17.11.1845), sopravvive solo per compiacere il banale gusto “classicista” di un manipolo di ruffiani, purtroppo a volte anche di talento, ben disposti a perdere la propria autonomia per compiacere.\nLa mancanza d’acume, la poca originalità e la puerilità di grossa parte degli autori di lingua italiana, il loro gretto interesse, e addirittura l’impoeticità della lingua, sono continuamente ribaditi (Lettere a Claude Fauriel 9.02.1806 – 13.07.1816 – 29.01.1821). Manzoni prosegue imperterrito per la sua strada, e scrive a Goethe che «per compire il meno male un’opera d’ingegno, il mezzo migliore è di fermarsi nella viva e tranquilla contemplazione dell’argomento che si tratta, senza tener conto delle norme convenzionali, e dei desideri per lo più temporanei della maggior parte dei lettori», e però incassa l’appunto del grande scrittore sull’eccessivo scrupolo nel far prevalere la storia sull’invenzione ne Il conte di Carmagnola (Lettera a Goethe, 23.01.1821).\nIl paese è ormeggiato ad un tempo a venire, la lingua esiste soltanto nei cantieri degli scrittori, Manzoni è attivo e vigile, ma anche aristocraticamente distaccato dalla società letteraria. La rivista Il Conciliatore è quella a cui è più vicino, ma non ne diventerà mai parte. Con Leopardi, di quindici anni più giovane e destinato a morire prima dei quarant’anni, non ha rapporti. Le citazioni reciproche sono irrisorie: Manzoni segnala una poesia popolare raccolta da Leopardi (Lettera a Teresa Borri Manzoni, 18.10.1855), mentre esistono delle favolette contenute nella sezione Apologhi della Crestomazia attribuite ad un certo Manzoni, che nessuna bibliografia riporta. I rispettivi riferimenti sono all’opposto, così come lo sono per le idee e gli intenti con cui i loro capolavori rinnovano la letteratura italiana, esattamente lo stesso anno 1827. L’anno precedente a Firenze c’è il loro unico incontro, al Gabinetto Viesseux; a detta di Pietro Citati (Leopardi, 2010) parlarono a lungo, apprezzandosi per le doti umane, ma cosa si siano detti nessuno lo ha ascoltato.\nTuttavia, anche se irriducibili, ambedue appartengono ad una poesia sentimentale di tensione morale all’ideale, come quella pensata da Schiller, e sono affini nell’influenza subita dalla cultura francese, nella quale prende forma un’opposizione decisiva tra Esprit e Materie che permette di comprenderne il loro dissidio in quello tra finalismo e meccanicismo. Leopardi, mai stato a Parigi, sbeffeggia i francesi rimproverandogli di tutto, ma forse fa il verso a Voltaire; Manzoni a Parigi è di casa anche perché ci risiede a lungo con la madre separata, e dimostra stima profonda per il pensiero di Pascal. Ambedue scrivono in un buon francese. Insomma, l’inclinazione verso la Francia, esibita o ricusata, è inevitabile per ambedue, e fa comprendere l’estrema pertinenza di un’osservazione di Gramsci, per cui la letteratura italiana è stata fino al 1900 una “provincia” di quella francese. Bisogna però considerare alcune distinzioni.\nIn Francia le lotte per il potere e la successione delle correnti culturali trovano la massima articolazione. La letteratura si costituisce in un paese da tempo unificato, e accompagna la definizione del nuovo sistema borghese attraverso un secolo di guerre civili, studiate con estrema attenzione da Marx e alla base stessa della formulazione del materialismo storico: infatti, è nelle lotte di classe in Francia che la rivoluzione trova un avversario, ed è combattendolo che conquista la sua verità.\nSe Hauser ci ricorda che in Francia alla presa del potere la borghesia adottò lo stile della spodestata aristocrazia, il conte Manzoni, che vuol essere letterato al modo dei borghesi parigini ma ha la fattoria in campagna, può farci capire come la stessa identica tendenza di sviluppo storico sia stata diversamente recepita in Italia. Prima della conversione, dimostra la sua adesione, pur se già disincantata per via di Napoleone, agli ideali rivoluzionari con il poemetto Del trionfo della libertà (1801); in seguito, continua a riconoscere legittima l’azione rivoluzionaria ed è interessato ad una letteratura educativa e popolare, e tuttavia denuncia l’abuso della parola «popolo» e demistifica radicalmente l’esemplarità della Rivoluzione francese nel suo studio storico La Rivoluzione Francese del 1789 e la Rivoluzione italiana del 1859. Osservazioni comparative (1889).\nIn una provincia ci si riferisce ad una capitale da cui in qualche misura si è lontani. Si è uniti da un contesto unitario, ma diversa è la percezione di un medesimo evento, differenti sono gli influssi esercitati dagli stessi rimandi. Se la cultura francese ha notevolmente ispirato Manzoni, non si può dire che questi in Francia goda di particolari attenzioni, pure se è possibile ritrovare le suggestioni dell’influenza della grande storia sulle vicende personali e la stessa frase «Questo matrimonio non s’ha da fare» ne Il Conte di Montecristo di Alexandre Dumas (1844). E per quanto secondo lo scrittore lombardo la rivoluzione sia stata inutile, in Francia la borghesia modifica lo stato dal suo interno, e la letteratura rivendica capacità di intervento politico e l’uso del metodo delle scienze naturali.\nInvece, nel paesaggio di un’Italia divisa in tanti statarelli e dalle condizioni di vita feudali, perdurano poeti di corte, e qualche isolata grande figura, così grande e isolata che spesso viene fraintesa, confusa con lo sfondo. A rendere l’effettiva statura di Manzoni è Lukács, che gli riconosce una solida concezione storicista e un’ampia capacità drammatica, insofferente verso l’unità di spazio e tempo per la preferenza verso le sfumature delle passioni, capace di drammatizzare con una storia d’amore immaginata le tendenze implicite nella vita storica e sociale, drammatizzando in intense figure individuali il destino di un intero popolo.\nCercando «un terreno novo da dissodar» (Lettera a Giuseppe Giusti, 17.11.1845), fiero dello snobismo verso l’ufficialità, «non leggendo io mai giornali letterari italiani» (Lettera a Diodata Saluzzo, 24.03.1824), lo scrittore lombardo si assume personalmente il compito di formulare una lingua e uno stile che si realizza con diverse generazioni di scrittori, fa per conto suo il lavoro di Stendhal, Balzac, Hugo, Flaubert, senza trascurare Walter Scott e Puškin. Il nipote di Cesare Beccaria, probabile figlio naturale di Giovanni Verri, amico personale di pensatori influenti come Claude Fauriel, Victor Cousin e Antonio Rosmini, riscrive di continuo il suo romanzo storico e per almeno un ventennio, fino a 1840, si consulta sulla sua opera con interlocutori d’ogni tipo, principalmente con sodali come Grossi, Cattaneo, Rossari e Torti. Appena termina nel 1823 il manoscritto Fermo e Lucia, denso di riferimenti metaletterari, lo sottopone subito a revisione, realizzandone una prima edizione presentata alla Censura come Gli Sposi Promessi nel 1826, per poi uscire l’anno successivo con il titolo definitivo.\nIl romanzo parla dell’Italia dei suoi tempi riscrivendo storia e linguaggio del ’600, il secolo da lui più aborrito. Come ricettacolo del pessimo gusto letterario e dell’ozioso vuoto culturale valorizza un personaggio secondario, Don Ferrante, lettore di Marino e di Botero e possessore di una vastissima quanto inutile biblioteca, ricco e dispensato d’ogni impegno e «individualità», che «non pensa, non vuole, non ragiona: solamente, tiene a memoria» (I Promessi Sposi, 1840).\nManzoni mescola «fatti» e «immaginazione» in quanto il suo campo è il «verosimile»: un vero diverso da quello reale, nel quale però consiste il solo e unico «bello», «veduto irrevocabilmente» dalla mente. Rigettata la poetica della «finzione» e dell’«infarcir di favole un avvenimento vero», stabilisce che solo il «vero» può fornisce l’autentico «diletto», e che in un contesto narrativo deve avere centralità il «modo d’essere» e del «concetto» della storia, non l’elencazione degli eventi, per quanto i riferimenti devono essere precisi (Del romanzo storico, 1845), e rifiuta anche quell’unità narrativa artefatta di troppi romanzi incapaci di rispecchiare le condizioni della vita (Lettera a Claude Fauriel 29.05.1822). Il rapporto fra reale, vero e bello si è fatto complesso, e lo scrittore confessa: «io scrivo male a mio dispetto» (Fermo e Lucia, 1827).\nGli aspetti principali della storia editoriale questo libro intrecciano l’accanito perfezionismo dell’autore e il crescente sviluppo del settore. Inizialmente pubblicato da Ferrario di Milano, e addirittura rivisto sotto i torchi, riceve otto ristampe in pochi mesi da sei tipografi diversi: Battelli di Firenze, Baudry di Parigi, Pomba di Torino (due), Pozzolini di Livorno, Tramater di Napoli (due) e Veladini di Lugano, il quale in dieci anni fa cinque ristampe. Il perfezionamento delle tecniche permette inoltre, dalla seconda ristampa, l’inserimento di illustrazioni, generalmente reputate piuttosto grossolane. Nel frattempo, continua ad elaborare stilisticamente il problema politico e culturale della lingua, e va «a risciaquar i panni in Arno» per ripulirne il linguaggio dalle influenze lombarde e adeguarlo ad un ideale idioma unitario, modellato sul toscano per sua particolare vivacità (Sentir messa, 1836). Nel 1862 sarà nominato presidente della commissione ministeriale per l’unificazione linguistica.\nLa terza e definitiva redazione, pubblicata dalla tipografia Gugliemini e Redaelli in 108 dispense fra 1840 e 1842, non ottiene il successo sperato, tant’è che l’autore ci rimette pure dei soldi. Permette un recupero l’accordo sul diritto d’autore tra i Savoia e l’Austria del 1840, successivamente adottato anche dagli altri stati della penisola, che facilita la diffusione commerciale dei libri impedendone la circolazione di copie contraffatte, e conferisce impulso alla effettiva definizione del lavoro editoriale. Nella forma finale I Promessi Sposi (che include e termina con Storia della Colonna Infame, poi espunta dalle edizioni scolastiche), si avvale anche di circa 450 litografie piuttosto pregevoli, il cui principale autore è Francesco Gonin, commento e complemento al testo, che contribuiscono in maniera decisiva nel definire il carattere del libro.\nManzoni, schivo ma tagliente, persevera imperterrito nelle sue lucide e scomode riflessioni per un periodo anche più ampio di quello riservato alla laboriosa stesura della sua opera narrativa. Nonostante l’accanimento con cui denuncia i vizi della letteratura nazionale, subisce il beffardo destino di venir inesorabilmente manipolato nelle scuole di stato con l’imposizione di un Manzoni perno delle lettere patrie, incoronato in una gelida galleria di classici: come ribatte Giancarlo Vigorelli «letterato, formalistico e grammatico come tutti», defraudato dei contributi innovativi e «generativi» intenzionalmente formulati, e confinato ad una sola opera, ancora oggi ampiamente incompresa.\nIl lavoro narrativo di Manzoni, esplorazione linguistica del paese all’alba della modernità e momento germinale della costituzione di un ceto dominante mai giunto alla sua formulazione, rimane ancora oggi splendido e crudele nei dettagli, solido e articolato nell’insieme. Le nuove dinamicissime “scuole aziende” faticano a trovargli un posto, a lui come a Muratori, Di Breme, la De Staël, Schiller, Goethe, e tante altre buone compagnie. Probabilmente è a rischio anche la proverbiale gobba di Leopardi, e la sua arguzia sorprendente. E dove sia lui che Manzoni, pur se atipici nel contesto nazionale ne rappresentano il radicamento in tendenze culturali significative, oggi a livello globale sembrano prevalere un generico appiattimento e l’isolamento reciproco, senza nessuna corrente significativa.\nLa reciproca connessione delle realtà dell’attuale contesto conosce un limite laddove si stabilisce per canone “comunicativo” una certa idiozia, coinvolgendo oltre alla scuola, che trova sempre nuovi modi per mancare i suoi compiti, anche le diverse istituzioni con cui la letteratura ed il sapere si articolano. In quella che Schücking denomina come «definizione del gusto», da tempo l’importanza delle società letterarie è decaduta a favore di gruppi di pressione “commerciali” nel senso più gretto, con la determinazione di nuove categorie di interessi, a volte anche marcatamente anticulturali. Tuttavia, si aprono anche notevoli possibilità laddove contenuti e tecniche si rendono disponibili alla sperimentazione e all’arricchimento reciproco. Ad ogni modo, falsità e bruttezza non mancano mai, e il degrado è attualità: ricorda Nietzsche che dire la verità è inattuale, pur se attuale da sempre. Inattuali sono gli scrittori, intempestivi e diversi dal proprio tempo, forse da ogni tempo. Tuttavia, ogni volta che li leggiamo, sanno esserci contemporanei.\n•\nRIFERIMENTI ESSSENZIALI\nGiacomo Leopardi, Società, lingua e letteratura d’Italia (scritti 1816-1828), a cura di Vitaliano Brancati (1941), Bompiani, Milano 1987.\nCesare Luporini, Nichilismo e virtù nel percorso di Leopardi, su «Micromega» 1/90, gennaio-marzo 1990, p. 123-136.\nAlessandro Manzoni, Il “mestiere guastato” delle lettere (scritti 1803-1846) a cura di Giancarlo Vigorelli, Rizzoli, Milano 1985.\nFriedrich Schiller, Sulla poesia ingenua e sentimentale (1791), TEA, Milano, 1993.\nAntonio Gramsci, Letteratura e vita nazionale, in I Quaderni dal carcere (scritti 1929-1935), Editori Riuniti, Roma 1971.\nGyorgy Luckács, La teoria schilleriana della letteratura moderna (1935) – Il romanzo storico e il dramma storico (1936-1937), in Scritti di sociologia della letteratura, Mondadori, Milano 1976.\nArnold Hauser, Storia sociale dell’arte (1956), Einaudi, Torino 1982.\nLevin L. Schücking, Sociologia del gusto letterario (1961), Bur, Milano 1977.\n•\nPubblicato anche su«Tconzero, ottobre 2012». Riveduto.\nFotografia: Claudio Comandini, “Questo non è degrado”, Bologna, novembre 2010."
  },
  {
    "objectID": "posts/pages/post-five.html",
    "href": "posts/pages/post-five.html",
    "title": "Gerusalemme: guida possibile alla terra negata",
    "section": "",
    "text": "Dichiarazioni americane e conseguenze mondiali. Storia di una città, dei suoi popoli e dei suoi monumenti. Parcellizzazione dei Luoghi Sacri e parzialità dei poteri umani.\n\n1. La città senza pace\nLa storia ha già dimostrato quanto sia difficile pretendere, senza che ciò provochi conflitti senza fine, la proprietà esclusiva di una città nella quale si sono parlate fino a 17 lingue e che ha avuto almeno 70 nomi diversi. Gerusalemme è araba: è cristiana: è ebraica. È uno di quei luoghi che è sempre qualcos’altro. L’idea che possa spettare in maniera esclusiva a una parte, che affermi così la sua storia sulla negazione di quella altrui, nega la millenaria vicenda della città, distrutta e ricostruita una ventina di volte, in undici occasioni passata dal predominio di una religione al controllo di un’altra.\nIn tremila anni la lotta per Gerusalemme ha coinvolto filistei, ebrei, assiri, babilonesi, greci, egizi, seleucidi, romani, persiani, bizantini, musulmani, crociati, mongoli, mamelucchi, ottomani, inglesi, sionisti, arabi e, infine, israeliani, giordani e palestinesi. Così, renderla capitale di una nazione la sminuisce: merita piuttosto uno statuto internazionale di corpus separatum, peraltro già stabilito nella risoluzione ONU n. 181 del 1947.\nFondata da tribù della penisola arabica come Yebus nel 3000 a.C., nel 2500 a.C. i Canaaniti la chiamano Ursalem, “Dio della pace”, e legano la sua collina più alta all’apparizione del dio Shalem. Per gli israeliani è Jerushalaim, “città della pace”, Davide vi stabilisce la seconda capitale del suo regno trovandovi poi sepoltura; per i cristiani è la Terra Santa nella quale si svolge passione, morte e resurrezione di Gesù Cristo e c’è il suo sepolcro; per gli arabi è Al-Quds, “la santa”, terza città dell’Islam, dove Maometto riceve il Corano e verso la quale fino alla costruzione della Mecca i fedeli si volgevano per la preghiera.\nDa parte sua, Trump nel 6 dicembre 2017 annuncia lo spostamento dell’ambasciata americana a Gerusalemme e la dichiara con atto unilaterale capitale d’Israele, ratificando una decisione dello stato pronunciata nel 1950 poi confermata da una legge della Knesset nel 1980 ma mai accettata dall’ONU. Pur dicendo di rispettarne la sacralità per i tre monoteismi e quindi di volere una soluzione che _«riconosca i due stati» _laddove «concordata dalle parti», scavalca ogni richiesta di parte palestinese e nega il ruolo internazionale della città. I rischi impliciti in tale posizione sono tali che persino il pontefice di Roma ha per il momento semplicemente proclamato la necessità di mantenere lo status quo.\nIl controllo della città da parte di Israele è comunque già effettivo, per quanto molti israeliani non ci vivano neppure e a tanti che ci vivono non venga riconosciuto alcun diritto. Per decenni la comunità internazionale non è riuscita a scalfire in nessun modo tale realtà, e la questione è rimasta sospesa all’attendismo americano. Ad ogni modo, la semplificatoria risoluzione di Trump non risolve nulla.\nÈ sufficiente guardarne la topografia per rendersi conto che la realtà di Gerusalemme non ammette esclusivismi, per quanto le recinzioni disseminate ovunque e la invasiva presenza della vigilanza possano farlo pensare. Infatti, la Città Vecchia ha un quartiere ebraico, uno cristiano, uno musulmano, uno armeno, e su quello che fu il Tempio di Salomone si ergono da secoli la Moschea di Omar o Cupola della Roccia e quella di al-Aqṣā, capolavori dell’arte araba ai quali hanno attivamente collaborato maestranze bizantine.\nLa radicale contrapposizione politica tra israeliani, che la considerano capitale e patrimonio inalienabile, e palestinesi, che vi sono storicamente legati e per i quali la parte est della città è imprescindibile capitale del loro futuro stato, si avvale di quella culturale e viceversa: storia, architettura e archeologia diventano così mezzi per divulgare un’idea di esclusività nazionale attraverso la quale giustificare scelte che però perlopiù escludono molto più di quanto venga effettivamente compreso. La città è travolta da forze opposte che sembrano quasi annullarsi, ma se appare immobile è agitata dal fondo da una violenza che ne distrugge e rigenera di continuo le parti e l’insieme.\nTrump tutto questo lo ignora e citando, probabilmente in modi involontari, l’etimologia della tormentata città, ordina la costruzione del nuovo edificio, che richiederà almeno due anni, come _«tributo alla pace». _A Gerusalemme è già presente un consolato americano, e sotto Clinton nel 1995 il Congresso USA aveva approvato la legge che sanciva il trasferimento dell’ambasciata da Tel Aviv, rinviato grazie all’interessamento del premier israeliano Yitzhak Rabin, che per il suo impegno per la pace fu osteggiato dalla destra del Likud e quindi ucciso in un attentato. Nel 2006 Costa Rica e El Salvador erano state le ultime ambasciate ad abbandonarla per rispettare la legalità internazionale, e fino ad ora i rinvii americani avevano seguito una regolare cadenza semestrale.\nLe decisione di Trump è compiuta in accordo con la maggioranza repubblicana e con la componente cristiano-sionista dell’evangelismo protestante e ne sollecita il voto delle elezioni di metà mandato, e trova il plauso del pur cauto premier israeliano e leader del Likud Benjamin Netanyahu che, mentre si indigna contro le riserve della UE verso Trump, si dice convinto che molte altre ambasciate seguiranno gli USA; invece, è fortemente contraria a tale risoluzione una figura rappresentativa quale Yael Dayan, figlia del padre della patria Moshe Dayan. Il calcolo americano è che il momento possa favorire le manovre geopolitiche in funzione anti-russa e anti-iraniana, nella previsione che l’Arabia Saudita affermi la sua alleanza con Israele e favorisca nuovi equilibri nella regione.\nTuttavia, se il futuro monarca di Riyad e attuale ministro della difesa Mohammed bin Salman sta coltivando rapporti di intelligence con Israele e tende a configurare il radicalismo wahhabita quale riferimento per i moderati sunniti e così contrastare la repubblica sciita iraniana, la situazione può più realisticamente evolvere determinando piuttosto un Medio Oriente nel quale la componente islamica si compatti a favore della Russia, già alleata di Iran e Turchia nello scenario siriano. Intanto, tutto il mondo sembra opporsi alla decisione di Trump.\nL’ONU ha espresso il suo disappunto e ha confermato di rimanere favorevole all’ipotesi dei due stati; la UE, i governi europei e gran parte delle loro diplomazie si sono dichiarati contrari e preoccupati da tale risoluzione, e Macron chiede a Israele come «atto di coraggio» il congelamento delle colonie in Cisgiordania. L’ex presidente americano Obama ha agitato lo spettro della Germania nazista paragonando implicitamente il suo successore a Hitler. Gruppi palestinesi e islamici hanno proclamato «tre giorni di collera» e l’inizio di una nuova Intifada.\nL’OLP afferma che le parole di Trump distruggono «ogni speranza di pace sulla base del principio dei due stati», Hamas sancisce che «la decisione di Trump apre le porte dell’inferno». Per quanto l’atmosfera prevalente sia quella dello sconforto e della rassegnazione, le piazze sono piene a migliaia e si sono verificati scontri a Gerusalemme, a Hebron e in Cisgiordania, a Gaza sono stati lanciati dei razzi contro campi di addestramento e campi profughi ed è stato neutralizzato un tunnel militare; l’ambasciata americana è stata assalita a Beirut, le ripercussioni si sono fatte sentire in Svezia dove attivisti hanno manifestato di fronte a quella israeliana, mentre Netanyahu è stato contestato a Bruxelles. Il bilancio di questi primi giorni ammonta a 4 morti e più di 1200 feriti tra i palestinesi, grave un soldato israeliano accoltellato a Gerusalemme.\nI paesi confinanti quali Giordania ed Egitto, le sole nazioni arabe che hanno firmato la pace con Israele, pur se non sembrano esercitare ancora nessuna pressione, inviano i loro rappresentanti diplomatici a parlare con l’ambasciatore palestinese. La Turchia, che storicamente ha particolare rilevanza nell’area e che soltanto con rischi enormi può permettersi di dimenticarlo, annuncia la rottura dei rapporti diplomatici con Israele, ed Erdoğan, mentre contraccambia le accuse di omicida con Netanyahu, convoca un summit dei 57 paesi della cooperazione islamica (OIC) a Istanbul.\nOstili con diverse sfumature, riconoscendo in alcuni casi anche la minoranza cristiana, le autorità religiose islamiche, e quindi la stessa Arabia Saudita, nonché Iran, Iraq, Kuwait, Qatar, Algeria, Libano, Siria, gli hezobollah di Al Nujaba, i talebani dell’Afghanistan, mentre l’ISIS che non ha mai considerato la Palestina come una priorità invita a «riportare il terrore su Israele». Da parte sua, il presidente palestinese Maḥmūd ʿAbbās (Abū Māzen), ha rifiutato di vedere il vice americano Mike Pence, e con una mossa arguta mette in evidenza l’arbitrarietà della decisione americana, stabilendo che il Texas appartenga al Messico. Il vertice di Ramallah considera di rivedere gli accordi di Oslo e dare per concluso il ruolo di mediazione degli Stati Uniti. Se la questione non si risolverà domani, sapere cos’è successo nel nostro caotico passato può aiutare a comprendere l’affollato vuoto del nostro presente.\n\n\n2. Passaggi di proprietà\nLa stirpe di Israele viene fondata a Gerusalemme dal generale Davide. Costui uccide Golia il grande, sovrano dei Filistei, e si ribella a Saul, primo re d’Israele; divenuto vassallo dei Filistei, stermina la famiglia di Saul, diventa re a sua volta e acquista dai Filistei la zona dove costruire il Tempio. Questo, attribuito a suo figlio Salomone, figura semileggendaria di re e mago, viene eretto su quello che allora era detto monte Sion ed oggi è monte Morìah, nel luogo dove, secondo la tradizione ebraica, Abramo aveva sacrificato un agnello al posto del figlio Isacco (Genesi 22).\nIl Tempio era diviso in tre zone ed esclusivamente il Grande Sacerdote poteva penetrare una volta all’anno, in occasione della festa dello Yom Kippur, giorno dell’espiazione, all’interno di quella più sacra, il Santo dei Santi ove era riposta l’Arca dell’Alleanza consegnata a Mosè. Questo è il luogo di manifestazione della Shekinah, la presenza del divino. Il Tempio viene distrutto dai babilonesi nel 587 a.C. e durante il saccheggio l’Arca dell’Alleanza scompare; secondo alcuni si trova ad Axum, nel nord dell’Etiopia, nella regione di Tigrè.\nIl Secondo Tempio viene quindi ricostruito, in forme più modeste, intorno al 520 a.C., ma soltanto nel 37 a.C., mezzo millennio dopo, riconquista importanza ad opera di Erode il Grande, governatore per Roma, appartenente alla dinastia idumea e quindi non osservante. Nel 70 d.C le legioni romane di Tito e Vespasiano distruggono anche questo tempio, di cui resterebbe soltanto il Muro del pianto, in ebraico Kotel Maaravi, Muro occidentale; tale muro sembra però appartenere a quanto resta della città di Aelia Capitolina, il nome che Gerusalemme prende con la conquista romana del 63 a.C. Da parte loro, i rabbini affermano che la Shekinah non ha mai abbandonato il luogo.\nSul sito del tempio ebraico, nel 130 d.C. l’imperatore Adriano fa costruire un tempio di Giove, mentre in un più ampio quadro di restaurazione pagana Giuliano nel 350 tenta di ricostruire il tempio degli ebrei. Dopo Teodosio, la città entra a far parte dei possedimenti dell’Impero Romano d’Oriente. Giustiniano nel 534 sul sito che fu del tempio ebraico e che poi apparterrà alle moschee arabe costruisce la chiesa cristiana della Roccia Sacra. La città nel 614 è presa dai Persiani sasanidi, che distruggono con la complicità di ebrei babilonesi e palestinesi numerosi monumenti, tra i quali la chiesa del Santo Sepolcro. Nel 629 Eraclio la riconquista alla Roma d’Oriente, che inizia ora a chiamarsi Bisanzio.\nNel 617, durante il periodo delle guerre tra Persiani e quelli che ancora sono conosciuti come Romani, si verifica la la fuga di Maometto dall’Egira con cui inizia la datazione musulmana. Una notte, sul dorso di un favoloso cavallo dal volto umano, il profeta viene trasportato da La Mecca a Gerusalemme. Viene ammesso alla presenza di Abramo, Mosè e Gesù per essere istruito sui doveri della preghiera; giunto al cospetto di Allah, ottiene che i cinquanta doveri originariamente imposti ai fedeli fossero ridotti a cinque: i cinque pilastri dell’Islam. In memoria dell’evento, al-Boraq, nome del cavallo di Maometto, viene assegnato a quello che gli ebrei chiamano Muro occidentale.\nLa città nel 637 apre le porte al compagno di Maometto e secondo califfo arabo Omar I; a lui viene dedicata la prima moschea della città, edificata tra 687 e 691 dov’era l’antico tempio ebraico. Nel 796 agli Ommayyadi di Damasco succedono gli Abbassidi di Baghdad; la moschea di al-Aqṣā, la Lontana, viene eretta presso la prima, vicino al punto in cui Maometto ascese al cielo. Intorno all’800 Carlo Magno fa erigere un monastero e un ostello per ospitare il crescente flusso di pellegrini cristiani. Nel 972 i Fatimidi, dinastia egiziana di osservanza sciita, edificano sul sito della Moschea di Omar, che aveva subito un incendio, l’edificio ottogonale dalla cupola d’oro chiamata Cupola della Roccia, identificando il monte Morìah con quello del sacrificio di Ismaele, figlio di Abramo e Agar. Se la destinazione è coerente con il Corano, che cambia i termini della narrazione biblica (Corano XXXVI, 101-112), è però in disaccordo con quella sunnita destinata poi a prevalere, per cui tale luogo è La Mecca. La zona sacra è così detta dagli ebrei Monte del Tempio, in ebraico Har ha Báyit, dai musulmani Spianata delle Moschee o Nobile santuario, in arabo Haram al-Sharīf.\nNel 1076 la città è occupata dai Turchi Selgiuchidi, provocando la risposta dei poteri europei. Dal 1099 rispondono all’appello emanato a Clairmont da papa Urbano II de Châtillon i Crociati di Goffredo di Buglione; segnando la loro discesa nella valle del Reno con lo sterminio delle comunità ebraiche, entrano con violenza a Gerusalemme, instaurandovi fino al 1187 il Regno Latino. La moschea di al-Aqṣā viene convertita in dimora reale; sulla Cupola della Roccia la mezzaluna è sostituita dalla croce, il luogo sacrificale viene recintato con una inferriata, tuttora presente. Nel 1087 il condottiero curdo Saladino, fondatore della dinastia ayyubidita, restituisce l’intero luogo al culto musulmano.\nCon il termine delle Crociate il Waqf, la fondazione incaricata di gestire le proprietà religiose musulmane, prende il controllo dell’area sacra, che comprende il monte con le due moschee, nonché il Muro del pianto e il vicino quartiere Maghrebi. Dal 1229 al 1244 Federico II di Svevia ne ottiene il governo stipulando un trattato col sultano d’Egitto. Nel 1230 c’è una prima penetrazione dei francescani in città, che vengono allontanati nel 1244. Nel 1260, tornata di nuovo islamica, Gerusalemme respinge un’invasione mongola.\nNel 1267 la Palestina diventa dominio dei Mamelucchi, truppe mercenarie turche al servizio dei califfi abbasidi ora subentrati agli ayyubbiti in Egitto, e favoriscono l’elemento latino in modo da mantenere buoni rapporti con le potenze europee. Nel 1291 con la sconfitta di Acri si estingue la pretesa crociata sulla Terra Santa. Questa continua però ad essere un condominio piuttosto agitato, nel quale gli interessi religiosi si confondono con quelli politici e ne permettono la precisazione al prezzo di parcellizzare gli stessi luoghi che si dicono santi. Nel 1342 il re di Napoli ottiene la cessione del Santo Cenacolo, con gli annessi santuari e cappelle del Monte Sion; nelle tre basiliche del Santo Sepolcro in Gerusalemme, della Natività in Betlemme e dell’Assunzione nella valle di Giosafat i francescani, rientrati in Palestina nel 1333, officiano con georgiani, greci, armeni, copti e abissini.\nI monaci georgiani, protetti dal loro re, alleato del sultano d’Egitto contro i Selgiuchidi, conquistano nel 1475 la metà del Calvario fino allora appartenuto agli armeni. Tentativi di impossessarsi dell’altra metà occupata dai francescani vengono repressi negli anni 1493, 1509 e 1513; tuttavia, nel 1452 i francescani perdono a favore dei musulmani la Cappella di David rivendicata anche dagli ebrei, mentre nel 1453 e 1467 subiscono devastazione presso la Cappella dello Spirito Santo. La repubblica di Venezia e la signoria di Genova, che ottengono anche dei consoli, nonché la signoria di Firenze, il duca di Milano, i duchi di Borgogna, i re di Aragona e di Castiglia, e quello di Francia e di Sicilia si accreditano come custodi dei Luoghi Santi fino al 1476.\nNel 1516 Gerusalemme è annessa da Selim I all’Impero Ottomano; nel 1520 i monaci bizantini, ora sudditi della Sublime Porta, rientrano nella città da cui erano stati cacciati nel 638 e assumono il ruolo fino ad allora rivestito dai cattolici, mentre i paesi europei restano inizialmente fuori dalle diatribe. Gli Ottomani non ostacolano il pellegrinaggio degli ebrei al Muro del pianto, che passando attraverso il quartiere Maghrebi che ne costituiva l’unica via di accesso possono recarsi a pregare ricordando l’esilio, la distruzione dell’antico Tempio e l’indipendenza perduta.\nLa lotta si sposta all’interno delle diverse confessioni cristiane e sono i greci-ortodossi a rivendicare un ruolo di primo piano e a contestare i diritti delle rappresentanze latine. L’arbitrato sui contrasti viene regolato attraverso una serie di atti normativi detti firmani, dal contenuto spesso contraddittorio e comunque mai passati in prescrizione, che assegnano particolarità autorità alla Turchia. Col tempo le tensioni locali si trasformano in questioni internazionali a causa della crescente ingerenza delle potenze europee e del progressivo indebolimento dell’Impero Ottomano. Segnale di questo squilibrio nei rapporti sono le c__apitolazioni, trattati internazionali che riconoscevano gli interessi cristiani in Terra Santa e consentono l’insediamento di istituzioni religiose riconoscendo altresì poteri ai rappresentanti consolari europei.\nMomenti salienti del conflitto tra confessioni cristiane sono gli anni 1632, 1634 e 1637, quando sotto il sultano Murād IV il patriarca Teofano realizza acquisizioni in denaro e produzione di firmani falsi retrodatati fino all’epoca di Omar, aprendo numerosi contenziosi. Successivamente, violando le capitolazioni firmate con la Francia, nel 1675  il patriarca Dositeo ottiene dal sultano Maometto IV dei firmani che assegnano ai greci-ortodossi numerosi possessi e il dominio esclusivo dell’Edicola del Sepolcro di Cristo, portando il pontefice Clemente X Bonaventura Altieri a sollecitare l’intervento di tutte le potenze cattoliche. Francia, Austria, Spagna, Polonia e Venezia muovono contro la Turchia, che dopo lunga guerra perora la pace nel febbraio del 1689; tuttavia, preferisce continuare a combattere laddove gli alleati pongono tra le condizioni la restituzione dei Luoghi Santi. L’anno successivo subentra la trattativa con la Francia e un firmano li restituisce tutti ai cattolici, gettando le basi per futuri trattati tra potenze europee e impero ottomano.\nLe ostilità proseguono e nel 1757 gli ortodossi devastano gli arredi cattolici del Santo Sepolcro, e ottengono così la protezione del visir Regeb Pascià, che concede loro il sepolcro della Vergine nella Valle di Giosafat, la basilica di Betlemme e stabilisce comproprietà del Sepolcro di Cristo. Un firmano dello stesso anno opera una ricognizione sui diritti spettanti a ciascuna comunità e stabilisce l’immutabilità dello status quo.\nIl 10 febbraio 1852 il sultano di Costantinopoli emana un nuovo firmano, ambendo di regolare definitivamente la questione dei Luoghi Santi. Tale provvedimento mantiene il principio dello status quo, sancendo la continuazione inalterata di quanto ogni confessione religiosa praticava per l’esercizio del culto, l’arredamento degli altari, l’apposizione di lampade, candelieri, tappezzerie, lo svolgimento delle processioni religiose, fino all’esercizio dei più piccoli atti di padronanza. La città cerca comunque di trovare una via verso la modernità e nel 1863 conosce la nomina del suo primo sindaco.\nI contrasti si confondono con quelli tra Stati, i francesi si accreditano quali difensori del cattolicesimo e i russi quali protettori degli ortodossi, infine il congresso di Berlino del 1878 dirima la questione decidendo a favore della Francia. Tuttavia, nel 1844 a complicare ulteriormente il quadro era arrivato a Gerusalemme il primo Console americano Warder Cresson che, intenzionato a «lavorare per il Signore, dando il suo contributo alla fondazione di una patria nazionale per gli ebrei nella Terra promessa», sollecita i leader americani a radunare in Palestina l’intero popolo ebraico; Cresson insiste affinché collaborino anche le autorità ottomane, senza però ottenere alcun risultato.\nNel 1878, sulle orme di Cresson, l’evangelico William E. Blackstone pubblica il libro Jesus is coming, del quale le milioni di copie vendute influenzano profondamente il protestantesimo evangelista. L’idea principale è che «il ritorno del Cristo - che i cristiani hanno atteso per secoli - si compierà con il ritorno degli ebrei nella Terra promessa». Nel 1891 presenta al presidente Benjamin Harrison una petizione in cui chiede che gli USA intervengano per far tornare gli ebrei in Palestina. A tal fine, raccoglie le firme di 413 eminenti personaggi: il Presidente della Camera dei rappresentanti, numerosi membri del Senato, magistrati della Corte Suprema, direttori di grandi giornali. Blackstone critica l’atteggiamento accondiscendente del primo Congresso Sionista di Basilea del 1897, al punto di inviare a Herzl una copia del Vecchio Testamento nel quale contrassegna le pagine con i passaggi dove i profeti hanno fissato nella Palestina la «patria eletta per il popolo eletto».\nCon l’incremento della popolazione ebraica in Palestina è il sionismo a cominciare ad essere percepito quale minaccia, e i religiosi islamici irrigidiscono la loro posizione nei confronti degli ebrei, opponendosi fermamente alla modifica dello svolgimento del culto che coinvolge il Muro del pianto, considerando a loro volta qualsiasi lieve cambiamento, tipo l’aggiunta di arredi religiosi, quale violazione dello status quo.\nDopo la sconfitta dell’Impero Ottomano da parte della Gran Bretagna del 1917, il primo ministro inglese Balfour si dichiara favorevole alla costituzione di un centro nazionale ebraico, pur sforzandosi di contenere la presenza sionista. Nel 1919 la Pace di Versailles stabilisce Gerusalemme quale capitale del Mandato Britannico della Palestina; l’anno successivo si verificano scontri in città tra arabi ed ebrei. Nel 1922 la commissione per i Luoghi Santi cristiani affidata all’Inghilterra ha tali contrasti interni che viene rigettata da tutte le potenze interessate e rimandata sine die.\nNel 1929 nuovi disordini scoppiano a Gerusalemme a causa delle intransigenti reazioni delle autorità islamiche ai tentativi ebraici di posizionare paraventi, sedie e banchi ai piedi del Muro del pianto. Per superare tali limitazioni l’organizzazione sionista tenta in due occasioni di comprare il Muro e il terreno adiacente su cui sorgeva il quartiere Maghrebi, ma il Wafq rifiuta di venderlo. L’anno successivo una commissione presieduta dagli inglesi cerca di stabilire le rispettive pertinenze, mentre un nuovo piano urbanistico riorganizza gli spazi cercando di mantenere equilibrio tra la Città Vecchia e le esigenze dello sviluppo metropolitano. Un’altra rivolta scoppia nel 1936-39, ambo le parti elaborano progetti inclusivi che però rimangono marginali.\nNel frattempo, in America l’ebraismo segue rotte diverse da quelle che poi prevarranno nel sionismo europeo. Infatti, gli ebrei trovano nella nuova patria condizioni piuttosto favorevoli, considerandola a loro volta come Nuova Sion e distaccandosi così dall’identificazione con la cultura yiddish di provenienza. Il sionismo si diffonde ma prevale la tendenza all’assimilizzazione, al punto che la componente operaia dell’ebraismo considera il ritorno in Palestina come un’illusione nazionalista borghese e piuttosto aderisce all’internazionalismo socialista.\nCon il tempo, per gli ebrei americani la prospettiva assimilazionista e l’inserimento nel sistema si configurano come le prospettive più plausibili. Tuttavia, la Dichiarazione Balfour allinea le posizioni dell’America Jewish Committe a quelle dell’Organizzazione Sionista Mondiale. Il presidente Wilson sottoscrive la posizione nel quadro teorico e politico dell’autodeterminazione dei popoli e il sionismo inizia a penetrare nella mentalità liberal presente in larghi settori della popolazione americana.\nDopo la seconda guerra mondiale e la tragedia della _Shoa _determinata dalla Germania nazista, che distrugge la cultura ebraica-tedesca, l’Europa e anche se stessa, la comunità internazionale reputa intollerabile che gli ebrei non abbiano un posto dove stare sicuri. Israele viene fondata il 29 novembre 1947 con la risoluzione ONU n. 181; ha così inizio la Nakba, la catastrofe del popolo palestinese, e la stessa notte tutti i paesi confinanti dichiarano guerra al nuovo stato. Da parte sua, il governo americano è inizialmente diviso tra il filoebraismo di Truman e il filoarabismo del Dipartimento di Stato.\nGerusalemme, per precise disposizioni poste dalla parte III della risoluzione n. 181, deve essere costituita come corpus separatum, sottoposto a un regime speciale internazionale, amministrato da un Consiglio fiduciario che agisca in nome delle Nazioni Unite. L’idea raccoglie numerosi consensi, primo tra tutti quello del Vaticano che, come obiettivo minimo, punta a ottenere uno «Statuto internazionalmente garantito» per i Luoghi Santi. Il ruolo internazionale di Gerusalemme è quindi riproposto dall’ONU che la pone come conditio sine qua non per l’ammissione di Israele. Accettato malvolentieri dagli ebrei e apertamente respinto dagli arabi, il progetto diviene irrealizzabile a seguito della guerra del 1948-49, che porta alla divisione della città tra Israele, cui va la parte occidentale, e la Transgiordania, che s’impossessa della zona orientale, comprendente la Città Vecchia, cuore dei Luoghi Santi delle tre religioni.\nGerusalemme viene spaccata in due. Come e prima di Berlino, una linea attraversa la città e la taglia a metà da nord a sud con filo spinato e muri di cemento. Il generale israeliano Moshe Dayan traccia la linea di demarcazione sulla mappa usando una matita molto grassa: un segno largo 3-4 millimetri tradotto in scala diventa una lingua di territorio oscillante tra i 70 e gli 80 metri. Scoppiano così numerosi incidenti e scontri a fuoco per il controllo di settori che possono essere considerati o terra di nessuno o zone a sovranità piena.\nIl primo ministro israeliano Ben Gurion inizialmente accoglie la posizione dell’ONU sull’internazionalità di Gerusalemme, però poi non rispetta gli impegni. Infatti, nel dicembre 1949, in disaccordo con il ministro degli esteri Moshe Sharett, nomina la parte ovest parte della città integrante dello stato ebraico, e nel 23 gennaio successivo trasferisce la capitale da Tel Aviv a Gerusalemme. La Transgiordania proclama invece l’unificazione dei territori posti sulle due rive del fiume Giordano, assumendo il nome di Regno di Giordania. La separazione segna lo sviluppo successivo: la Jerusalaim ebraica, che conosce una rapida espansione edilizia e diviene la sede delle più importanti istituzioni dello stato israeliano; la Al Quds araba, ai margini del regno di Giordania, la cui unica importanza è quella religiosa.\nTale situazione termina nel giugno 1967 con la Guerra dei sei giorni. Israele attacca i vicini arabi e conquista tutta la Cisgiordania, la striscia di Gaza, la penisola del Sinai, le alture del Golan, Gerusalemme est. Pur con successivi ridimensionamenti, le conseguenze di tale evento pesano ancora oggi.\n\n\n3. Santità dei luoghi e potere degli uomini\nSecondo la definizione di mons. Bernard Collins, uno dei principali studiosi dell’argomento, i luoghi santi sono «dei monumenti o dei luoghi particolarmente e perpetuamente venerati dai fedeli a causa di un avvenimento che vi si ricollega». La storia dei luoghi santi è però anche una storia di continui soprusi, dove a dispetto delle incertezze storiche le numerose sovrapposizioni, piuttosto di favorire rapporti di integrazione, determinato reciproci disconoscimenti anche all’interno di una stessa confessione. Focalizziamo ulteriormente alcuni dei luoghi nel quale la convivenza obbligata giunge a intersezione oppure a scontro.\nAppena fuori dalla Città Vecchia, proseguendo per la Via Dolorosa, si trova il Getsemani, il monte degli Ulivi. Sulla sommità del monte c’è l’Edicola dell’Ascensione, identificata sulla base del Vangelo di Luca (24, 44-53). L’edificio risale al IV sec. ed è stato risistemato nel XII sec. da cristiani di Gerusalemme e da Crociati; al centro vi è una pietra che per tradizione recherebbe le impronte lasciate dai piedi di Gesù al momento dell’Ascensione; la pietra è ancora presente ma l’impronte visibile è solo quella sinistra a causa dei raschiamenti fatti nei secoli dai pellegrini. La credenza è condivisa dai musulmani che pur disconoscono la Resurrezione, e così oltre a riconosce la sacralità del luogo vi hanno edificato pure una moschea. Dopo la Guerra dei sei giorni la proprietà del luogo rimane musulmana, ma i cristiani ne hanno prima ottenuto la sconsacrazione e quindi l’acquisizione del diritto di celebrarvi la messa nel giorno dell’Ascensione. Godono di tale diritto cattolici, greco-ortodossi, siro-ortodossi, armeni, copti, che a motivo della diversità dei calendari vi ricordano l’ascensione in date differenti. Ogni quattro anni le date della festa coincidono e tutti i fedeli cristiani affluiscono per la messa; tuttavia, questa può essere celebrata soltanto dalle sette della sera sino alle quattro del mattino, intervallo in cui i musulmani non pregano.\nSu quello che oggi è chiamato Monte Sion, fuori dalla Città Vecchia proseguendo oltre il quartiere armeno, si trova il luogo dove ha avuto sede l’Ultima cena di Cristo, alla base del culto cristiano ma riconosciuta anche dai musulmani. L’originaria basilica del Cenacolo viene distrutta nel 614 dai Persiani e dagli Ebrei; i Crociati ricostruiscono l’edificio collocando, sotto la sala del Cenacolo vero e proprio, una Basilica a tre navate. Durante le Crociate si diffonde la contestata notizia che nei sotterranei del Cenacolo si trovi la tomba di Re Davide, chiamando così all’appello anche gli ebrei. Con i mamelucchi la chiesa del Cenacolo diventa moschea e francescani sono espulsi prima dalla sala superiore e poi dall’intero convento. Gli Ottomani inizialmente restituiscono il santuario ai francescani, che lo racchiudono all’interno di un grande convento, ma nel 1552 Solimano li espelle di nuovo e ripristina la moschea. Con la proclamazione di Israele, il Cenacolo rimane nei territori ebrei e la sala inferiore viene trasformata in sinagoga, anche se ai cristiani ne viene consentita la venerazione. Vi è ancora il mihrab per la  preghiera musulmana.\nNella Città Vecchia, la Basilica del Santo Sepolcro è sacra per i soli cristiani, ma nella sua storia ha conosciuto l’urto delle altre religioni. Infatti, edificata originariamente al tempo di Costantino, ha subito due distruzioni: la prima nel 614 per opera di persiani ed ebrei, la seconda nel 1009 su ordine del califfo egiziano fatimide al-Hakim, con la singolare motivazione che il sepolcro fosse infetto. La struttura attuale mantiene quella crociata, che completa i lavori avviati dall’imperatore bizantino Costantino IX Monomaco nel 1048, e comprende il Calvario, nella costruzione originaria un edificio a sé, il Sepolcro e la Pietra dell’Unzione. Inoltre, ci sono numerose cappelle, dedicate ad alcuni dei più importanti avvenimenti della passione di Gesù e appartenenti alle varie comunità cristiane. Non tutte possono celebrare la liturgia tutto l’anno e alcune possono farlo solo nelle piccole cappelle loro riservate: infatti da secoli questo santuario, insieme a quello della Natività di Betlemme, è oggetto di accanita rivalità tra diverse confessioni che ne condividono il possesso; la contrapposizione riguarda in special modo cattolici e greci-ortodossi, ma ha anche coinvolto siro-ortodossi, armeni, copti, abissini, maroniti. I lavori di restauro terminati nel 2017 hanno messo in evidenza la fragilità delle fondamenta dell’Edicola costruita sulla grotta ove si ritiene sia stato seppellito Gesù.\nMuro del Pianto e Spianata delle Moschee, oggetto di profonde contese teologiche e territoriali tra ebrei e musulmani, furono oggetto di attenzione da parte dei cristiani per via del preesistente Tempio di Salomone a cui i Templari debbono il nome. Gli scavi effettuati da costoro al monte Morìah rimangono ancora legati alla leggenda, mentre le testimonianze di cui si dispone oggi indicano che la moschea di al-Aqṣā fu loro sede, e presso la Cupola della Roccia c’era il loro cimitero. I contenziosi contemporanei riguardano anche il tunnel archeologico e i ritrovamenti, e hanno opposto tra loro anche la destra e la sinistra israeliana.\nFuori Gerusalemme, a Hebron (Cisgiordania), c’è la Tomba dei patriarchi, la cui sacralità è particolarmente sentita da ebrei, che la chiamano Me’arat HaMachpela (grotta delle tombe doppie), e musulmani, per i quali è _Al Maghàrah _(la grotta), ed è stata nei secoli, sinagoga, chiesa e moschea. Si ritiene vi siano sepolti Abramo e sua moglie Sara, loro figlio Isacco e la consorte Rebecca, quindi Giacobbe e Lia; il legame con la tradizione ebraica è tale che Hebron fu la prima capitale del Regno di Davide, e ancora oggi è visibile l’alto recinto di pietra fatto costruire da Erode. Secoli dopo, i bizantini costruiscono all’interno del recinto dei sepolcri una chiesa, che poi i musulmani trasformano in moschea. Successivamente, viene consentito agli ebrei di costruire una sinagoga vicino all’edificio che raccoglie le tombe, ma Saladino riconverte in moschea tutto il santuario. A cristiani ed ebrei viene proibito l’accesso al complesso per sette secoli, dal 1267 fino al 1967, quando l’intera città di Hebron viene conquistata dalle truppe israeliane. Nel luglio 2017 l’Unesco ha riconosciuto la Tomba dei Patriarchi ad Hebron quale sito palestinese; in risposta il premier israeliano Netanyahu ha annunciato il taglio di un milione di dollari dalle spese versate all’ONU.\nA Hebron la Tomba di Rachele, moglie favorita di Giacobbe, oggetto di culto prima da parte dei greci-ortodossi, poi dei musulmani, infine degli ebrei, per i quali rappresenta il terzo Luogo Santo per importanza dopo il Muro del pianto e la Tomba dei patriarchi. Negli anni del mandato britannico i musulmani affermano che il santuario fosse parte integrante di un vicino cimitero musulmano, e si accende una dura controversia sulla proprietà del sito. Gli inglesi evitano di prendere posizione a favore di una delle due parti, e soltanto con la conquista israeliana della 1967 il sito passa definitivamente agli ebrei.\nA Betlemme la Basilica della Natività, eretta sotto Costantino, è giunta fino a noi nelle sue forme originali. All’interno dell’edificio si trova la Grotta della Natività con due altari: uno è collocato sul luogo della nascita di Gesù, l’altro dove venne adorato in fasce. Come per il Santo sepolcro di Gerusalemme vige divisione tra le diverse confessioni cristiane, che ha conosciuto la sua fase più cruenta nel 1847, quando i greci trafugarono la stella d’argento che riconosceva pieni diritti alla parte latina; oggi l’altare della Stella spetta agli ortodossi, quello del Presepio è dei cattolici. L’autorità palestinese si occupa dello svolgimento dei riti, officiati dai francescani. Da parte sua, la International Christian Embassy, rappresentanza dei cristiano-sionisti statunitensi insediatasi a Gerusalemme dal 20 settembre 1980, ha avviato una raccolta fondi tra gli evangelici americani per pubblicare inserzioni di condanna nei confronti dell’«ignobile profanazione della Basilica» che sarebbe compiuta dai palestinesi. A dispetto di ciò, la statua della Madonna presente alla Basilica viene deturpata dall’esercito israeliano nel 2000, che tiene per due mesi prigionieri trenta palestinesi e alcuni frati francescani; l’autorità israeliana si è però preoccupata soltanto di interdire per due anni consecutivi la presenza del presidente palestinese Arafat e di tenere i carri armati fissi nel sito.\n\n\n4. Potere umano e profanazione dei luoghi\n«La guerra per l’appropriazione di Gerusalemme è oggi la guerra mondiale. Ha luogo dappertutto, è il mondo, è la figura singolare del suo essere out of joint». Osserviamo alcuni aspetti particolarmente localizzati di questa guerra del mondo fuor di sesto di cui parla il filosofo ed ebreo Derrida, il quale peraltro stronca le stesse possibilità di contesa e smembramento in nome di un messianismo non-religioso e di una «ospitalità incondizioniata, che si espone senza limiti alla venuta dell’altro».\nQuesta ospitalità sembra essere piuttosto problematica, la guerra per Gerusalemme non conosce tregue. Da parte musulmana, durante gli anni del mandato britannico, le pur notevoli ambivalenze sul riconoscimento del diritto ebraico a risiedere in Palestina sono stemperate dalle posizioni del principe hashemita e futuro re dell’Iraq Faysal al Husayni. Il sionismo quindi viene criticato per la sua ingerenza imperialista, e in tal senso si cerca di convincere le nazioni postcoloniali. La situazione si complica recentemente laddove l’unità dell’OLP, considerata dalla lega Araba quale legittima rappresentante della causa palestinese, viene indebolito da Hamas, filiazione della Fratellanza musulmana egiziana. Il fattore religioso, rimane, almeno fino alla rivoluzione islamica in Iran del 1979, piuttosto secondario, ed è allora che il grande Satana americano viene legato al piccolo Satana israeliano, inasprendo il rifiuto di riconoscere la nazione ebraica, espresso fortemente anche dalla Libia di Gheddafi. Tutti i paesi cercano di sfruttare la questione per i propri fini, impedendo nei fatti quella pacificazione che dichiarano di volere.\nInvece, se il sionismo era influenzato dal messianismo, questo prende definitivo vigore in Israele dopo la Guerra dei sei giorni, con la quale il paese perde la sua connotazione laica e laburista e la riunificazione di Gerusalemme diventa segno della ricostituzione di un Regno di Dio sin troppo terreno. Eretz Israel si configura così come possedimento del popolo ebraico, il cui diritto di espulsione dei non ebrei dipende da un ordinamento stabilito già dalla creazione. Questa terra è una promessa divina, ma la sua costituzione non è scritta, i suoi confini geografici non sono segnati e di questi i testi sacri ne offrono due definizioni tra loro completamente diverse, una minimalista e l’altra estremamente inclusiva. La prima comprende un territorio delimitato tra le alture del Golan e il Mar Morto, la seconda si estende dal Nilo all’Eufrate. L’equilibrio di quanto per la sua sacralità va concepito quale dono e l’incontro con gli altri popoli è piuttosto fragile.\nNel 10 giugno 1967, poche ore dopo la conquista di Gerusalemme est, Israele si impadronisce dell’area antistante al Muro del pianto e vengono requisite le chiavi della porta di accesso a questo più vicina, e viene estesa agli ebrei la libertà di accesso al monte Moriah. Pochi giorni dopo, a guardia degli ingressi vengono ricollocate le guardie del Waqf, mentre i soldati israeliani, salvo una piccola stazione di polizia, sorvegliano all’esterno.\nDiversamente da quanto era disposto dalla Giordania, che per quasi vent’anni aveva impedito agli ebrei di recarsi a pregare al Muro del pianto, Israele si impegna a tutelare alle varie comunità confessionali la libertà di accesso ai Luoghi Santi e a garantire l’autonoma amministrativa dei santuari e delle istituzioni religiose, rispettando la santità della Spianata delle Moschee e garantendone il libero accesso ai fedeli musulmani. Il quartiere di _Maghrebi _viene però demolito a colpi di bulldozer.\nIl governo israeliano si preoccupa di prevenire ogni tentativo di attentare all’integrità dei Luoghi Santi islamici progettato dai fondamentalisti ebrei per i quali il successo della Guerra dei sei giorni rappresenta l’occasione irrinunciabile per procedere alla distruzione delle moschee e alla ricostruzione del Tempio. Dal canto loro, per quanto il monte Moriàh sia santo, gli ebrei ultraortodossi Haredim considerano sacrilego accedere al monte su cui sorge la Spianata delle Moschee, a loro dire dissacrato dai musulmani e dai cristiani.\nDal punto di vista urbanistico e demografico viene comunque a cadere ogni forma di rispetto stabilito in linea teorica verso le altre componenti: riprendendo una pratica già adottata dagli inglesi, gli israeliani allargano i confini della municipalità per mutare a loro favore i rapporti demografici; quindi proclamano l’annessione della parte conquistata e dichiararono l’intera città capitale dello Stato ebraico. La città integralmente occupata dall’esercito israeliano perde definitivamente la possibilità dello statuto internazionale deciso dall’ONU.\nSe gli ebrei parlano di riunificazione della città, gli abitanti di Gerusalemme est evitano ogni legittimazione all’occupazione e rifiutano in massa la cittadinanza israeliana, evitando da allora di partecipare alle elezioni municipali. Nel 1980 con il governo Begin la Knesset approva una legge fondamentale che proclama Gerusalemme _«capitale unica ed eterna dello Stato ebraico» _e annette i territori occupati, dichiarando la città come propria capitale indivisibile; la risoluzione ONU n. 478 dello stesso anno, più volte confermata, denuncia come illegittima tale decisione, considerando Gerusalemme est territorio sottoposto ad occupazione militare protetto dalla Convenzione di Ginevra.\nIl terrorismo palestinese realizza operazioni quali il Settembre nero del 1972 e la strage di Fiumicino del 1973, com rispettivamente 17 e 32 morti; coinvolgendo diverse località mondiali, arriva a compiere un totale di 14 attentati riconosciuti e un totale di 247 vittime; nel 1994 l’ultimo e più sanguinoso fa 96 morti a Buenos Aires. Gli attentati suicidi palestinesi dal 1989 al 2009 sono 171, per un totale di 804 morti. Da parte sua, il terrorismo israeliano con l’attentato all’hotel King David di Gerusalemme del 1946 fa 91 vittime, quello del 1948 a Deir Yassin 254; ambedue sono compiuti dalla Banda Stern del futuro premier Menachem Begin. In tempi più recenti si specifica la matrice religiosa: nel 1983 il Gusb Emunim, finanziato da miliardari texani, cerca di collocare esplosivi sotto la moschea di Omar; l’anno successivo il tentativo è ripetuto dal Lifta Group. Contro i nemici interni lo strumento si fa più sofisticato: la Pulsa Denura, una maledizione di stampo cabalistico, sembra sia stata lanciata tanto nel 1995 contro Rabin, colpevole di volere la pace con i palestinesi, quanto nel 2005 contro Sharon, che aveva ordinato il ritiro dei coloni da Gaza.\nPer la la Stockholm International Peace Research Institute, tra 1948 e il 1997 sono stati uccisi 13.000 tra israeliani e palestinesi; dal 1948 al 1973 le guerre tra Israele e paesi arabi confinanti hanno causato la morte di circa 100.000 persone. Gunnar Heinsohn e Daniel Pipes considerano che dal 1950 al 2007 il conflitto arabo-israeliano abbia mietuto circa 51.000 morti. Secondo l’Ong B’’tselem e il Ministero degli affari esteri israeliano, dal 2000 al 2011 le vittime palestinesi sono state 6563 e quelle israeliane 1095, con un rapporto 1 a 6; 1762 di queste vittime sono minori, di cui 1620 palestinesi, con un rapporto 1 a 10. Il Ministero fornisce altri dettagli:  tra 1920-1947 nelle operazioni prima dell’indipendenza gli ebrei fanno 700 morti e 2.500 feriti, gli arabi 2.000 morti e 12.000 feriti; tra le guerre e le operazioni militari del 1948-2000, gli ebrei annoverano 3.000 e 25.000 feriti; gli arabi 8.500 morti e 35.000 feriti. Terrorismo, Intifada, Gaza provocano nel 2000-2010 tra gli ebrei 1.100 morti e 7.000 feriti; tra gli arabi 5.500 morti e 20.000 feriti. Facendo le somme dei morti, gli israeliani ne contano 6.800 (civili circa un terzo), i palestinesi 16.000 (civili circa la metà). Ovviamente, tutte le stime sono parziali e i conteggi sono ancora in corso.\nNel 2000 una legge israeliana vieta ogni cessione di sovranità sulla parte orientale della città. Il piano urbanistico del premier Ariel Sharon del 2001 prevede espressamente la demolizione della Spianata delle Moschee, in modo da costruire il Terzo Tempio di Gerusalemme, la cui prima simbolica pietra viene posta l’anno successivo sotto il consolato americano. La comunità internazionale disconosce la politica israeliana di espropri di terre arabe e costruzione di colonie allo scopo di accerchiare la parte est della città con un anello di nuovi quartieri destinati ad alloggiare immigrati ebrei. Nel 2011 i Palestinian Papers pubblicati da Wikileaks fanno emergere che, laddove Israele rifiuta la moratoria sui nuovi insediamenti a Gerusalemme, gli esponenti palestinesi di Hamas segretamente accettano tutti quelli illegali già fatti meno uno, lasciando emergere le ambiguità che accompagnano ambedue i soggetti.\nI dissidi sulla Città Santa sono tra le cause dei fallimenti dei tentativi di pacificazione tra parti, tra cui il vertice di Camp David voluto da Clinton nel 2000. Per quanto riguarda la Cisgiordania e la Striscia di Gaza, per le quali ogni soluzione sembra definitivamente allontanarsi con le risoluzioni di Trump, un corteo a Washington della Christian Coalition del telepredicatore Pat Robertson del 1994 aveva chiesto ai leader israeliani di non rinunciarvi poiché ciò andrebbe in «contraddizione con la volontà del Signore», in quanto sembra che la Bibbia abbia deciso che i bambini debbano crescere in uno stato di reclusione e debbano soffrire alla faccia di ogni carità. Il rafforzarsi di tale orientamento può osservarsi nelle dichiarazioni di Jim Inhofe, senatore repubblicano dell’Oklahoma, che ne 2002 ha solennemente sancito che: «Israele deve avere tutta la sua terra perché è un alleato strategico degli Stati Uniti» e «questa non è una battaglia politica ma un confronto in cui si decide se la parola di Dio è vera o no». Ad un livello complementare, la premier israeliana Golda Mayer già nel 1969 aveva affermato: «Non esiste un popolo palestinese, non è come se noi fossimo venuti qui a cacciarli e a impossessarci del loro paese. I palestinesi non esistono».\nPresidenti americani quali Carter, Reagan, Clinton e Bush II sono stati particolarmente vicini agli interessi di Israele e alle correnti evangeliche e cristiano-sioniste, sostenendo le politiche israeliane con una religiosità da chierichetti pazzi. Reagan era arrivato a dire: «Per la prima volta nella storia, tutto è pronto per la battaglia di Armageddon e il Secondo Avvento di Cristo». Da parte sua l’esclusività ebraica raggiunge conseguenze notevoli: alcuni rabbini hanno stabilito che la santità di Sion «si estende verso l’alto, all’infinito» e, per impedire che l’impurità dei passeggeri non ebrei la contami, nel 1983 viene vietato tassativamente alla linea El-Al di sorvolare la zona.\nDopo decenni di unificazione forzata, Gerusalemme rimane una città divisa e ferita. Le istituzioni pubbliche funzionano come sistemi del tutto separati nelle due parti della città. Il gruppo di minoranza ha differente status civile e legale rispetto a quello della maggioranza, sono diversi anche molti aspetti della vita quotidiana, come i costumi, la lingua e i giorni di festa. Il 40% della popolazione effettiva non vota, non ha passaporto, non ha neppure la cittadinanza, e il riconoscimento dell’egemonia israeliana non potrà fare altro che scatenare un acuirsi del conflitto.\nDove i palestinesi sono costretti ad una rivendicazione territoriale nazionalista inedita per popolazioni a base nomade e lontana dal progetto cosmopolita alla base dell’Islam, Israele per definizione cosmopolita e differente dalle nazioni si appella nell’occupazione della Terra promessa al «fuoco che divora» e alla lotta con «genti crudeli» (Deuteronomio, VI, 3; IX, 4-5) in modi talmente letterali da arrivare al paradosso più estremo. Il ruolo militare del «Dio degli eserciti» Yawhè subordina integralmente un popolo fino a vanificare la decisiva dimensione simbolica per cui quanto è promesso è al contempo esposto al rischio. La creazione di Israele ha pertanto portato gli ebrei ad esasperare una nozione di Terra Promessa per la quale la differenza tra livello simbolico e livello politico, mai pienamente definita, si è annulla con esiti prima entusiasmanti, poi drammatici, infine psicotici.\nIl radicalizzarsi dell’aspetto religioso ha fatto emergere un conflitto con i musulmani fino ad allora contenuto dal fatto che erano storicamente stati loro a governare gli stati che ospitavano gli ebrei nel lungo periodo in cui questi sono stati perseguitati dai cristiani. La corrente filosionista del cristianesimo protestante e i suoi potenti agganci economici e politici, che vanno molto più in là degli della tutela degli ebrei e degli interessi di Israele, sono riusciti ad alimentare un odio secolare verso le popolazioni semite, che pur volgendosi ora contro gli arabi mantiene ostilità allo specifico della cultura ebraica laddove considera il raccogliersi del popolo eletto in Palestina come funzionale alla loro conversione al Cristianesimo e al verificarsi della Parusìa, il cui concetto più profondo di “presenza dell’assente” viene tradito a sua volta.\nNell’ebraismo antico la promessa della terra fatta ad Abramo assumeva un simbolo psichico di consistenza, impegnandosi così a vivere e trasmettere una condizione di universalità derivata dall’esporsi ad una terra difficile e impervia, crocevia naturale di popoli aperto ad ogni tipo di influenza e di conflitto. Oggi, nella disattesa di ogni promessa, su quel lembo di terra a tutti negata, senza nessuna consistenza e privi di effettiva apertura, i discendenti dei figli di Abramo Isacco e Ismaele, capostipiti di ebrei e musulmani, sono costretti ad una leva obbligatoria di tre anni oppure educati sin da bambini alle armi. Reciprocamente destinati a sterminarsi senza tregua in una scena che non aveva mai saputo raccontare nessuno dei pur cruenti testi sacri, dei quali ogni semplificazione e storpiatura che giustifichi gli eccidi è tanto religiosamente blasfema quanto umanamente indegna.\nTale condizione è forse permesso di comprenderla attraverso la poesia. La testimonia Odiare forse di Rashid Husain:\nOdiare anche i bambini _ - l’età dei miei fratelli -_ _ se hanno un padre che beve vino sulle mie lagrime?_\nDal fronte opposto, risponde S. Yzhar con Yemè Ziqlag:\nSe non sei pronto a dare la vita, a saltare nel fuoco, a uscire in battaglia e a uccidere con destrezza e aggressività sanguinaria, non ci sarà nessun mondo e nessuna vita; non ci sarà che caos.\nIl presidente americano Obama nel 2011 aveva richiesto il ritorno ai confini del 1967; annullando decenni di sforzi diplomatici con un breve proclama televisivo, un tweet e una firma, il suo successore Trump nel 2017 pretende che Gerusalemme venga definitivamente riconosciuta quale capitale dello stato ebraico. Il conflitto in Palestina sembra così realmente porsi quale elemento propulsore di guerra totale per la quale tutto è deciso tranne che una soluzione, a meno che non intervenga davvero un ordine superiore: ma se così fosse, non esisterebbe autorità sulla terra che possa scampare alla sua ira. In una lunga attesa incapace di attendere, nei confronti dell’altro di cui parla Derrida ogni porta viene chiusa, e il conflitto si estende ovunque interminabile.\n•\nW. Dahmash - T. Di Francesco - P. Blasone (a cura di), La terra più amata. Voci della letteratura palestinese, manifesto libri, Roma 2002.\nJacques Derrida, _Spettri _di Marx (1993) Raffaello Cortina Editore, Milano 1994.\nJacques Derrida, Stati Canaglia, Raffaello Cortina Editore, Milano 2003.\nPaolo Di Motoli, Francesco Pallante, Morire per Gerusalemme. Storia delle guerre per la Città Santa dagli inizi del Novecento ad oggi, Datanews, Roma 2003.\nAntonio Donno, Gli Stati Uniti, il sionismo e Israele (1938-1956), Bonacci Roma 1992.\nRidâ Hilâl,_ Al-Masih al-Yahudi wa nihayat ’l-’Alam_ [Il Messia ebraico e la fine del mondo], Il Cairo, 2000.\nKlaus Kienzler, Fondamentalismi religiosi (1996), Carocci, Roma 2003.\nPeter Partner, Il Dio degli eserciti (1997), Einaudi, Torino 2002.\nJudith Riemer – Gustav Dreifuss, Abramo: l’uomo e il simbolo (1993), Giuntina, Firenze 1994.\nIsrael Shamir, Carri armati e ulivi della Palestina, Editrice C.R.T., Pistoia 2002.\nGore Vidal, Democrazia tradita, (197-2004), Fasi Editore, Roma 2004.\nAAVV, Israele e il libro, «Limes» 10/2015.\nAAVV, Terrorismo palestinese, «Wikipedia» 28.10.2017.\nAAVV, Attentati suicidi palestinesi, «Wikipedia» 6.09.2017.\nPaolo Barnard, Due pesi due misure: riconoscere il terrorismo dello Stato d’Israele, «Disinformazione» 2002.\nYael Dayan, “Mio papà Moshe non starebbe con Netanyahu. Ci bastano i confini pre ’67, «Repubblica» 9.12.2017.\nPaolo Di Motoli, Francesco Pallante, _Gerusalemme negli anni del mandato britannico, _A. V, N. 1, gennaio-giugno 2016‎.\nRoberto Giammanco, Aspettando la giovenca rossa sulla via di Armageddon. L’epifania dell’immaginario cristiano-sionista, «Hortus Musicus», III (2002), 11.\nGirolamo Golubovich, Luoghi Santi, Enciclopedia Italiana Treccani, 1934.\nBernard Guetta, Il grande errore di Donald Trump su Gerusalemme, «France Inter» 7.12.2017 - anche su «Internazionale» online.\nGunnar Heinsohn - Daniel Pipes, Le vittime arabo-israeliane si classificano al 49° posto, «FrontPageMagazine» 8.10.2007.\nAlex Huntley, Palestinians recognize Texas as part of Mexico, «The Beaverton» 6.12.2017.\nKnesset, Basic Law: Jerusalem, Capital of Israel, 30.07.1980.\nJohn Kleeves, Iraq, la frontiera del Nuovo Ordine Mondiale [2002?], «ForumTermometroPolitico» 12.02.2003._ _\nNoa Landau - Amir Tibon - Reuters, Trump Recognizes Jerusalem as Israeli Capital, «Haaretz» 7.12.2017.\nSabina Marineo, Templari e la Cupola della Roccia. L’enigma del “Templum Domini”, «Storia-Controstoria» 1.12.2014.\nGolda Meir, Interview by Frank Giles, «Sunday Times» 15.06.1969\nSeumas Milne - Ian Black, Le verità dei palestinesi, «The Guardian», su «Internazionale» n. 882, 28.02/3.02.2011, p. 12.\nEmanuele Rossi, Che cosa nascondono le reazioni alla mossa di Trump su Gerusalemme, «Formiche» 09.12.2017.\nMairav Zonszein - Aziz Abu Sarah, Israel already controls Jerusalem. Trump’s speech only confirmed that, 7.12.2017.\n•\nImmagine: Old City of Jerusalem, Encyclopedia Britannica (1997)"
  },
  {
    "objectID": "posts/pages/2016-09-07-storia-bombe-frascati-distruzione-tuscolo.html",
    "href": "posts/pages/2016-09-07-storia-bombe-frascati-distruzione-tuscolo.html",
    "title": "La storia e i giorni. Le bombe su Frascati e la distruzione di Tuscolo",
    "section": "",
    "text": "Il Vulcano Laziale e le anime dei morti. II Guerra Mondiale e storia di Roma nel medioevo. Le prime bombe su Frascati e l’ultimo assedio a Tusculum. Un’icona e i monumenti di una piazza. Douhet: legittimazione teorica delle stragi civili. Storia e memoria dell’8 settembre 1943 e del 17 aprile 1091. Dopoguerra e attualità. Freud e le nevrosi della Campagna Romana. L’oblio e le città.\n1. Distruzioni ricorsive\nSpesso si suppone l’esistenza un rapporto diretto tra storia e memoria. Tuttavia, e proprio nel caso di eventi decisivi, la questione può essere molto più complicata. Infatti, i giorni di commemorazione che ormai si affastellano quasi sostituendo i santi del calendario, giorni che ovviamente fanno riferimento ad eventi non esauribili ad una sola giornata, spesso si fermano a commemorazioni fini a se stesse, perlopiù viziate da pregiudizi ideologici o interessi di parte. In tal modo, a meno di non strappare le pagine che non fanno comodo, non si può rappresentare la storia. Le impostazioni memorialiste hanno inoltre il limite che, rivendicando ognuna una specie di proprietà esclusiva degli eventi, favoriscono il proliferare di narrazioni diverse tra loro inconciliabili, ostacolando l’indagine dei dettagli e dell’insieme e incrementando tanto le difficoltà del reperimento delle fonti quanto quelle del loro inquadramento. Per valutare alcune di queste complessità possono avere un qualche interesse due diverse serie di eventi che in gran parte concentrano la loro importanza nel sud-est della Campagna Romana, quali i bombardamenti su Frascati iniziati nell’8 settembre 1943 e la distruzione di Tuscolo compiutasi il 17 aprile 1191.\nAlcuni elementi di carattere simbolico ben presenti nel paesaggio possono aiutare ad esplicare meglio il discorso. La zona del Vulcano Laziale, nelle epoche più antiche, era considerata il confine dove le divinità dell’oltretomba preparavano le anime dei defunti, per poi traghettarle nel mare. Sulla dolce collina del Tuscolo, che si inasprisce nel suo promontorio, possiamo immaginare queste divinità prendere forma, disponendo delle vite degli uomini costretti ad affannarsi nel suo ampio panorama, costringendo per ben due volte i morti in transito nell’area a reclamarne il dominio.\nSu quella collina sorgeva l’antica e potente Tuscolo. Il mito la vuole fondata da Telegono e protetta dai Dioscuri. La sua storia attraversa la storia latina, romana e medievale. Come ricorda Cicerone, che vi risiede e gli dedica anche il suo capolavoro filosofico De Tusculanae Disputationes, il municipio ha fornito alla Roma Repubblicana «moltissime famiglie consolari», tra le quali i Mamili, gli Juvenzi, i Fulvi, i Sulpici, i Furi, i Manli e i Catoni; nella fase di transizione tra Regno e Repubblica i rapporti di Tuscolo con Roma contribuiscono a definire il diritto romano, con l’impero la città accompagna l’Urbe nella sua magnificenza. Nel periodo dell’incastellamento esprime il potere dei Conti di Tuscolo, eredi delle vaste fortune della stirpe di Teofilatto, Marozia e Alberico, i quali esprimono potere sulle strutture religiose e civili dell’Urbe; il rapporto essenziale con i sovrani tedeschi viene quindi sviluppato da esponenti della casata quali l’illustre pontefice Benedetto VIII e il potente feudatario Tolomeo II. Tuscolo conosce quindi la fine per effetto delle lunghe trattative che coinvolgono gli interessi di Comune di Roma, Chiesa e Impero, portandoli a nuovi equilibri.\nTra le località nate dallo smembramento del vasto feudo tuscolano, la principale è Frascati. La cittadina conosce una dedica «in suffragio delle anime dei defunti» nella lapide sul lato nord del più antico monumento, il campanile di San Rocco del 1305, della chiesa detta anche di Santa Maria in Vivario, sovrastante il vivarium (vasca dei pesci) della villa appartenuta a Nerone e quindi al senatore Passieno Crispo. Frascati è oggetto delle attenzioni di signori quali Enea Silvio Piccolomini (il pontefice umanista Pio II, sotto il quale ha influenza il transfuga bizantino card. Bessarione), Guglielmo D’Estouteville (nobile normanno legato alla casa reale francese, esperto di diritto canonico e munifico mecenate), Marcantonio I Colonna (grande condottiero, estensore dello Statuto della città), poi abbellita dagli architetti pontefici e quindi da quelli del Regno d’Italia, mantenendo sempre una «certa cura» (come aveva detto Strabone di Tuscolo). La città accoglie come fosse un salotto immerso nel verde la rappresentanza degli interessi di Roma.\nAnche le vicende che sembrano più lontane hanno attinenza con il nostro presente e, come ha ricordato il filosofo americano George Santayana, «Un popolo che non medita sul suo passato è condannato a riviverlo». Di fatto, per qualche coincidenza favorita dalla geografia, secoli dopo la distruzione di Tuscolo, al termine della partecipazione dell’Italia al secondo conflitto mondiale al fianco della Germania, morte e distruzione presentano un’altra volta il conto al territorio. Anche in questo caso come segno di una storia che non è affatto legata soltanto al luogo nella quale si esprime.\nAl tempo della guerra Frascati è l’unica Stazione di Soggiorno e Turismo del Lazio, e rappresenta pure un centro militare piuttosto importante. Infatti, dal 1941 diventa sede del Comando Generale dell’aeronautica tedesca in Italia, e l’anno successivo viene nominata sede operativa dell’OBS (Oberbefehlshaber Sud), Comando Supremo Tedesco del Sud, ruolo che mantiene fino alla fine novembre 1943, quando le truppe spostano più a nord verso il Monte Soratte, proprio dove nel 1001 l’imperatore tedesco Ottone III era dovuto fuggire nella cacciata decisa dal suo luogotenente Gregorio I di Tuscolo. La campagna romana torna quindi ad essere immediata retrovia dopo lo sbarco di Anzio del 22 gennaio del 1944, e vi si svolgono anche lotte partigiane, tra le quali si distingue il giovane avvocato ebreo Levi Cavaglione; dopo il lento sfondamento della Linea Gustav, che divide il settentrione dal meridione della penisola, nel 3 maggio, giorno dei patroni SS. Filippo e Giacomo, vi passano infine le truppe pronte ad entrare a Roma.\nDal 19 aprile 1943 vi risiede il feldmar. Albert Kesselring e il comando del XIV° corpo motocorazzato. Il “sorridente Albert” è un personaggio di primo rilievo dell’esercito nazista, al quale Hitler, che lo reputa troppo onesto per gli italiani, non ha mai mosso rimproveri nonostante i rovesci subiti. Militare di formazione prussiana e cultura classica, abile diplomatico, capo di stato maggiore dell’aeronautica, creatore della Lutwaffe, ha al suo attivo il bombardamento di Coventry, l’assalto alla Polonia, l’invasione di Belgio, Olanda e Francia. È però in Italia, della quale peraltro ha in grande simpatia la cultura e la popolazione, che il suo genio per la strategia bellica trova modo di esprimersi, in condizioni così sfavorevoli che la consegna del Führer è «arrangiarsi».\nLe maggiori città italiane sono da tempo costrette a subire pesanti  bombardamenti. Quelli su Frascati si inaugurano proprio l’8 settembre. Nella cittadina sono presenti circa 3.000 militari e ausiliari nazisti, che vi hanno le sedi del coordinamento generale di truppe corazzate, aviazione, paracadutisti. Pur costituendo un obiettivo sensibile decisivo già dal primo anno di guerra, avvisata del pericolo anche dalle notizie di Radio Londra, risulta attrezzata di una difesa contraerea piuttosto inefficace, inefficace contro bombardamenti massicci. Inoltre, a non permetterne nessuna salvaguardia sono le esitazioni del re Vittorio Emanuele III e le ambiguità del governo Badoglio. Al riguardo, particolari responsabilità è detenuta dalle trattative svolte per l’Italia dal gen. Giuseppe Castellano con il comandante in capo delle forze alleate gen. Dwight “Ike” Eisenhower.\n8 settembre 1943, Frascati. Si celebra la festa della Natività della Madre di Dio. L’icona della Madonna Refugium Peccatorum, conservata alla Chiesa del Gesù, era stata trasferita dal primo settembre alla vicina Cattedrale di San Pietro per chiedere la fine della guerra attraverso un settenario di preghiere di intercessione. Già nel 1918 l’icona della Salus Infirmorum, custodita nella chiesetta della Sciadonna limitrofa al cimitero, era stata esposta nella Cattedrale per due mesi, al termine dei quali cessò un’epidemia di spagnola ed ebbe termine la Grande Guerra. Questa volta, scaduti i sette giorni, l’immagine è violentemente distrutta dalle bombe che colpiscono la cattedrale sulla navata sinistra poco dopo il mezzogiorno, proprio mentre numerose persone sono raccolte nell’area.\nSoffermiamoci su questa icona. La _Refugium Peccatorum _ancora presente alla Chiesa del Gesù è una copia piuttosto recente di una delle tre realizzate nel 1706 dal padre gesuita Antonio Baldinucci sul modello della Madonna delle Querce di Montepulciano, che era conservata a Galloro di Ariccia, mentre un’altra è tuttora in Messico. La raffinata estetica gesuitica della riproducibilità delle immagini non la scampano dal venir polverizzata.\nLe bombe, scendendo dalla Villa Aldobrandini verso il centro urbano e quindi la via Tuscolana, distruggono nella zona numerosi palazzi civili, il santuario delle Scuole Pie, l’intera Cattedrale di San Pietro ad eccezione della facciata aprendo anche una voragine nella piazza, e l’adiacente Seminario Tuscolano, risparmiando la fontana sulla piazza, e in quella adiacente la Chiesa del Gesù. Il completamento del Seminario Tuscolano, che agli americani bastano pochi minuti per cancellare, aveva coinvolto esattamente il periodo che va dalla Conquista dell’America del 1492 alla Dichiarazione d’Indipendenza del 1776: curioso constatare che queste due date, così importanti per gli USA e per la storia mondiale, scandiscono anche le fasi di costruzione di un singolo monumento di una piccola città.\nInfatti, nel 1492, don Battista Bagarotto, parroco e rettore di Santa Maria in Vivario, per effetto delle lettere apostoliche di Alessandro VI Borgia, riunisce i suoi beni, la parrocchia, la cappella e la vigna della Maddalena costituendo così il nucleo della futura Chiesa del Gesù, ancora esistente, a lungo tenuta dai Gesuiti, il cui fondatore S. Ignazio da Loyola fu ricevuto con la regola dell’ordine proprio a Frascati da Paolo III Farnese, il quale rende la città proprietà diretta della Santa Sede. Nel 1776, il vescovo Enrico Benedetto Stuart, ultimo discendente dei re di Scozia e sorta di monarca locale, sta finalmente per avviare il Seminario Tuscolano, da secoli costretto a continue false partenze; per permettere la custodia dei 12.000 volumi della Biblioteca Eboracense da lui istituita, acquista degli scaffali. Durante i giorni delle bombe, i volumi vengono trasferiti al Vaticano dalle camionette dei soldati tedeschi, aiutati dai frati cappuccini; questi scaffali sono l’unica cosa a sopravvivere di tutto il complesso, attualmente occupato da abitazioni civili e una galleria commerciale.\nLa popolazione, da mesi segnata dalle restrizioni economiche e alimentari e sovrappopolata per l’afflusso di cittadini romani, ora sconvolta dai bombardamenti improvvisi, è soccorsa in un primo tempo proprio dai soldati tedeschi, che in quell’esatto momento sono in gran numero seduti alla Cantina Antico Sempione, destinata anch’essa alla distruzione come i tre quarti della città (pur se, come altri edifici parzialmente danneggiati, per effetto delle ricostruzioni post-belliche). Quella trattoria apparteneva ai miei nonni Fulvio (socialista di estrazione repubblicana, fascista rivoluzionario della primissima ora, all’epoca già deceduto) e Isolina (nata Benedetti, che non ho mai conosciuto); proprio in quel luogo, prima della guerra, si conobbero giovanissimi i miei genitori Antonio e Carmela, un oste e una villeggiante romana, anche loro scomparsi ormai da tempo. Da bambino, nascoste nelle strade del paese ricostruito erano ancora numerose le rovine della guerra, che esploravo con curiosità e timore; in qualche modo, rimandavano alle pochissime di epoca classica presenti in quella specie di patria perduta, invisibile eppure intima, che è Tuscolo. Ed è anche per la presenza di questi particolari compagni di giochi che ho sempre cercato di vedere le cose con occhi che non possono essere soltanto i miei, ovunque questi possano posarsi.\nNumerose città italiane, tedesche ed europee offrono ancora nitido esempio dei bombardamenti aerei sulle popolazioni civili, praticati per la prima volta e in modo sistematico durante la II Guerra Mondiale dall’esercito alleato già prima dell’armistizio. Alcuni stimano che i morti di Frascati ammontino addirittura a 6.000; tuttavia, secondo un censimento coevo realizzato dal parroco di San Pietro Giovanni Busco, i morti civili accertati sono 606 morti (circa 700 i soldati tedeschi) su una popolazione di 11.763 abitanti complessivi. Gli sfollati sono circa 7.000, molti rifugiano nel reticolo di grotte che caratterizza il sottosuolo della città, alcuni riparano presso le rovine del Tuscolo. Altri bombardamenti sulla città avvengono il I° ottobre e il 28 novembre 1943, e l’anno successivo il 21 e 23 gennaio, il 7 febbraio, il 2, 12, 25 aprile, il 22 e 25 maggio, mentre dal 26 maggio al 4 giugno il fischio delle armi da fuoco è cosa quotidiana.\nI due terzi delle 60.000 vittime civili provocate in tutta Italia prima e dopo dell’8 settembre dalle incursioni aeree della II Guerra Mondiale trovano basi teoriche e legittimazione proprio da parte del generale italiano Giulio Douhet, che ne Il comando dell’aria (1921) assegna al bombardiere la funzione di realizzare stragi contro le popolazioni civili, costringendo così i paesi avversari ad arrendersi. La premessa è che le condizioni delle moderne società dei consumi annullano la distinzione tra belligeranti e non belligeranti. Tali condizioni, che permettono di associare la rappresaglia al monito, l’inutilità alla ferocia, la menzogna all’inefficacia, valgono ancora oggi.\n 8.09.1943, ore 17:00. Frascati, piazza San Pietro\n2. Le memorie di un giorno\nL’antica Tusculum viene distrutta il 17 aprile 1191 dalle truppe municipali del Comune di Roma, istituito circa cinquant’anni prima e ora intenzionato a consolidarsi ed espandersi. Il Comune, retto da Benedetto Carushomo, riceve il sostegno della Chiesa, che con Celestino III Orsini è interessato dopo un esilio ventennale a tornare nell’Urbe, mentre l’Impero, appena assegnato ad Enrico IV Hohenstaufen, gioca ruolo decisivo nell’astenersi dalla difesa del suo presidio tuscolano, ormai obsoleto a causa dell’annessione da parte del sovrano tedesco dei territori normanni del meridione permessi dalle sue nozze con Costanza D’Altavilla e per il decadere nell’importanza dei traffici della via Latina, poi detta Anagnina, che segnava la direttrice sud-est di Roma.\nL’intronizzazione di Enrico è permessa dalla morte del padre Federico Barbarossa, avvenuta l’anno precedente nel guado del fiume Salef (oggo Göksu) in Cilicia durante le spedizioni della III Crociata; non ne viene ritrovato il corpo, e si diffondono le leggende del suo prossimo ritorno. La crociata conosce fasi alterne, e nel 1091 a Gerusalemme il re inglese Riccardo Cuor di Leone e il curdo Salah ad-Din, detto Saladino, stipulano una tregua triennale per cui i Turchi Selgliuchidi possono mantenere Gerusalemme laddove non ostacolano i pellegrinaggi. Anche soltanto questi due eventi fanno capire che sono un corso decisivi cambiamenti negli equilibri di potere: gli stessi che favoriscono la fine di Tusculo, che aveva visto Roma nascere per poi condividere l’idea di diritto e accompagnarne la magnificenza imperiale, e diventare quindi feudo della più potente casa baronale dell’Urbe, a lungo dominatrice delle vicende del papato.\nPer qualche strana ricorrenza, le circostanze istituzionali con cui è decisa la definitiva cancellazione di Tuscolo, che accompagnano la definizione di nuovi equilibri geografici e politici, hanno spiccata similiarità con i complessi meccanismi che permettono il bombardamento di Frascati, preparato in modo sotterraneo, poco ufficiale e non molto intelligente nei convulsi giorni nei quali si rivelano le contraddizioni del regime fascista e si preparano le ambiguità della Repubblica. Lo svolgersi dell’8 settembre 1943, nel quale possono essere fatti confluire gli eventi più rilevanti del periodo complessivo, può aiutarci a ricostruire qual è stato il dramma del paese in quel particolare momento. Un fondamentale repertorio di fonti è L’inganno reciproco, curato da Elena Aga Rossi (Ministero Beni Culturali, 1993).\nOre 6:30. Bombe sulle coste calabre. Sbarcano tra Villa San Giovanni e Reggio Calabria i soldati della Iª divisione canadese e alcuni reparti britannici. L’azione costituisce un diversivo per lo sbarco previsto a Salerno nel pomeriggio nel contesto dell’Operazione Avalance.\nOre 8:00. Il re Vittorio Emanuele III Savoia riceve informazioni e convoca il Consiglio della Corona per le 18:00, al quale oltre a ministri e autorità dell’esercito viene invitato anche il magg. Luigi Marchesi, ufficiale di stato maggiore, al corrente delle ultime trattative di armistizio svolte a Cassibile in Sicilia da Castellano ed Eisenhower. Durante la notte, la situazione è precipitata e, a differenza da quanto si presumeva, le operazioni sono imminenti.\nOre 10:00. È appena tornato a Roma da Torino il gen. Vittorio Ambrosio, capo di stato maggiore, uno dei principali artefici della sostituzione al governo di Mussolini con il mar. Badoglio, e apparentemente fedelissimo del re. A Torino si è consultato con il mar. Enrico Caviglia, da tempo esplicitamente critico verso gli sviluppi del fascismo, e inoltre rivale di Badoglio a Caporetto, dove aveva salvato numerosi soldati. Ambrosio viene avvisato da Marchesi che l’annuncio dell’armistizio è previsto in maniera inderogabile proprio per oggi: il problema però è che tutti lo aspettavano tra il 10 e il 15, probabilmente il 12.\nMarchesi racconta le difficoltà della sera precedente. Infatti, alle 22:00 del 7 si sono presentati il gen. Maxwell Taylor e il col. William Gardiner dell’esercito alleato per preparare l’Operazione Giant II, l’aviosbarco di 15 divisioni di forze di terra da effettuare in coincidenza con lo sbarco di Salerno. Gli ufficiali americani sono molto preparati ed esigentissimi. Badoglio è stato costretto ad un alzataccia, e la sua dimora diventa luogo di una riunione urgentissima. Tra i presenti, il gen. Giacomo Carboni, capo del corpo motocarrozzato e a guida degli efficaci servizi segreti del SIM (Servizio Informazioni Militari), molto vicino alle posizioni di Galeazzo Ciano, è stato piuttosto energico nel dissuadere dall’operazione, preoccupato dall’enorme presenza tedesca da Pratica di Mare a Bracciano e dall’assenza di carburante e armi sufficienti, buone a suo dire al massimo per sei ore di battaglia. Carboni è convinto che siano da rimandare tutte le operazioni legate all’attuazione dell’armistizio; se fosse stato per lui, in seguito processato e quindi prosciolto per la mancata difesa di Roma e l’occupazione nazista della città, l’Italia in guerra non ci sarebbe mai entrata.\nAmbrosio ascolta con preoccupazione le novità in corso, ed è comunque indispettito dal fatto che Carboni riesca notare le carenze delle risorse soltanto dopo 40 giorni che ne è responsabile, e ad ogni modo la pensa piuttosto diversamente:«I depositi sono colmi fino all’orlo. Munizioni quante ne vuole…». Quindi, riceve presso il proprio ufficio il gen. Mario Roatta, capo di stato maggiore dell’esercito, risoluto al limite della brutalità, fedele soprattutto al Paese ma piuttosto vicino ai Nazisti, e lo stesso Carboni, che sempre sicuro di sé fornisce assicurazioni tali da convincerlo che sia superfluo parlare direttamente con i due ufficiali americani ancora in città.\nOre 10:30. Kesselring viene informato del convoglio di navi giunto a Sorrento. Ad ogni modo, è l’attrezzato servizio di intercettazioni Krimilde di Frascati a tenerlo da tempo al corrente quanto possibile delle manovre del governo italiano. Dispone quindi per le 17:30 un appuntamento con Roatta del capo di stato maggiore Siegfried Westphal, il più giovane e uno dei più efficaci generali di Hitler, in modo da organizzare la difesa delle forze dell’Asse, e cerca quantomeno di far muovere anche la flotta italiana in tale direzione. Le diverse dissimulazioni giocate nei quarantacinque giorni di Badoglio sono complesse e non fanno comprendere fino in fondo le intenzioni delle parti in campo.\nOre 11:00. Ad Algeri, il gen. Walter “Beetle” Bedell Smith, capo di stato maggiore, ha ricevuto i telegrammi di Badoglio, mentre Taylor invia un messaggio urgente ad Eisenhower. Bedell Smith è stato l’interlocutore più intransigente durante le trattative dell’armistizio, e per la sua tenacia già si è meritato da Churchill l’appellativo di “mastino”; dopo la guerra, sarà per un breve periodo capo della CIA. Eisenhower, principale responsabile della campagna d’Italia, sarà poi presidente degli USA. A Roma, il re dà udienza a Rudolf Rahn, plenipotenziario del Reich, e lo rassicura della solidità del patto tra Italia e Germania: può comunicare serenamente al Führer che «L’Italia non capitolerà mai. Essa è legata alla Germania per la vita e per la morte.» Rahn, forse perché relativamente nuovo nell’ambiente, oppure perché non è efficace nel persuadere della potenza nazista come il suo superiore Joachim von Ribbentrop, ministro degli esteri tedesco, non aveva tratto allarmi nemmeno dagli incontri dei giorni immediatamente precedenti intrattenuti con Badoglio, Ambrosio e il ministro degli esteri Raffaelle Guariglia. Questi è un diplomatico di vasta esperienza fedelissimo alla monarchia, uno dei pochi non militari del governo esecutivo tecnico-militare voluto da Badoglio, che comprende sei generali, due prefetti, sei funzionari e due consiglieri di stato.\nItalia e Germania hanno una lunga storia alle loro spalle, fortemente celebrata dalla retorica di ambedue i regimi, le cui pagine più interessanti sono comunque quelle più problematiche, che evidenziano un’altra volta il particolare legame del territorio tuscolano con il mondo tedesco. Papa Giovanni XII, Ottaviano figlio di Alberico II, appartenente quindi alla stirpe tuscolana, è nel 996 impegnato nella solenne circostanza di incoronare imperatore il potente Ottone I di Sassonia. Tuttavia, non si risparmia dal complottare prontamente con Berengario re del Friuli per contenere l’autorità di cui ha investito Ottone, la cui repressione contro colui che solitamente è ritenuto un pontefice piuttosto debosciato è inesorabile. Successivamente, un’altro contrasto coinvolge dal 1045 e per circa dieci anni un sovrano tedesco e un papa dei Conti di Tuscolo. Infatti, le ingerenze di Enrico III Salico e i conflitti interni alla nobiltà romana conducono ad alterne fase di fuga e riscossa il controverso pontefice Benedetto IX , nominato papa per ben tre volte. Trovano così espressione tensioni che di lì a poco sfoceranno nella lotta delle investiture e quindi ad una maggiore autonomia della Chiesa dall’aristocrazia romana e dall’imperatore tedesco.\nIn questo settembre 1943 ci sono alcuni soldati tedeschi che si fidano dell’Italia di Badoglio, e altri no; le posizioni sono molto articolate, e permettono di gettare uno sguardo su retroscena e conseguenze. Tra chi si fida, oltre al plenipotenziario Rahn, c’è l’ambasciatore Hans Von Mackensen, che fornisce a Berlino ampie assicurazioni sul governo. Poi, l’incaricato d’affari all’ambasciata dall’importante nome di principe Otto von Bismarck; questi, già sostenitore di un alleanza del Reich con l’Inghilterra, nel dopoguerra diventa deputato parlamentare nella Germania Federale per la CDU. Invece, il gen. Karl Wolff sembra fidarsi soprattuto del pontefice: mentre dissuade Hitler dal piano di rapire Pio XII, chiede aiuto al papa per risparmiare ancora vittime alla Germania; poi, siccome non si fida di nessuno, per ridurre i danni tratta la pace con gli Alleati all’insaputa del Führer. Si fida invece l’amm. Wilhelm Canaris, capo dell’Abwehr (servizi segreti), pur se per ragioni molto particolari: infatti, sta facendo di tutto per rovesciare il regime e sabotarne la guerra, convinto di fare il proprio «dovere di tedesco»; tra i promotori dell’attentato a Hitler del luglio 1944, muore strangolato con una corda di pianoforte dopo la capitolazione del Reich. Mantengono credito verso l’Italia anche il capo di stato maggiore dell’esercito gen. Zeitzler, il consigliere militare contramm. Lowisch, e il pur sospettoso Kesselring.\nKesselring ha peraltro ricevuto recente conferma da parte dell’amm. Raffaele De Courten, capo di stato maggiore e ministro della marina, che lo sbarco anglo-americano sarà contrastato ovunque avvenga; la comunicazione è estesa al rappresentante tedesco della marina, il severo contramm. Meensen-Bohlken, che si fida poco, e all’addetto militare gen. Toussaint, che non si fida troppo, poi destinato a occuparsi di Boema e Moravia.** Questi ultimi due personaggi sono comunque sostituti recenti. Il primo, prende il posto del viceamm. Friedrich Ruge, uno di coloro che più sentono il retaggio prussiano, **che sembra però fidarsi ancor di meno degli stessi Nazisti, partecipando infatti dopo la caduta del Reich al processo contro i crimini di guerra tedeschi. Il secondo, sostituisce il gen. Enno von Rintelen, altro eroe della Grande Guerra e consigliere militare a Roma, recatosi da Hitler a Rastenburg nella Prussia Orientale; von Rintelen non si era fidato molto già nella riunione del Ferragosto appena trascorso a Casalecchio di Reno, dove aveva conferito con Roatta, il sottocapo di stato maggiore gen. Carlo Rossi e il gen. e aiutante di campo Luigi Zanussi, in un incontro richiesto direttamente a Hitler dal feldmar. Edwin Rommel, “la volpe del deserto”, che se si fida dei soldati sembra non fidarsi affatto dell’apparato, fedele soltanto al «suo» Führer e all’idea di una «guerra senza odio».\nÈ diffidente da tempo il comandante di flotta aerea Wolfram von Richthofen, cugino del famoso Barone Rosso della Grande Guerra, memore delle accuse di tradimento all’Italia nei confronti della Prussia. Il gen. Eberhart Von Mackensen,** fratello dell’ambasciatore e comandante militare dell’area di Roma, oltre a non fidarsi, si distingue come criminale di guerra: infatti, è lui a decidere quel rapporto «dieci a uno», abbassando comunque le proporzioni cinque volte maggiori richieste da Berlino, che colma le Fosse Ardeatine dopo l’attentato di via Rasella del 23 marzo 1944; l’ordine esecutivo della rappresaglia è dato da Kesselring, le operazioni sul campo sono svolte dal ten. col. Herbert Kappler, che da parte sua è convinto della fine del fascismo. Non fida affatto degli italiani il mar. Wilhelm von Keitel, **da Hitler stesso considerato «fedele come un cane» e disprezzato anche da molti suoi commilitoni, poi condannato a morte a Norimberga; Keitel nell’incontro di Tarvisio del 6 agosto aveva peraltro ricevuto da Guariglia una mendace «parola d’onore» sull’assenza di contatti presenti e futuri con gli Alleati. E, da parte sua, Hitler da tempo è convinto del prossimo voltafaccia italiano. Torniamo alle ore undici del giorno in corso.\nOre 11:00. Su altri fronti dispongono di informazioni particolarmente riservate. Churchill invia a Stalin un messaggio «personale e strettamente segreto», dove afferma che l’armistizio è stato respinto all’ultimo momento dagli italiani per la probabilità che i nazisti entrino a Roma costituendo un governo fantoccio: «Tuttavia, noi annunceremo l’armistizio all’ora convenuta e precisamente alle 16:30 ora di Greenwich: naturalmente l’_Avalance avrà inizio questa notte»_.\nOre 11:30. Eisenhower risponde con un fonogramma a Badoglio. In maniera secca e definitiva il generale intima di attenersi ai termini dell’accordo e di annunciarlo all’ora prefissata. Aggiunge sibillino che se non verranno rispettati i patti concordati, tutto il mondo avrebbe conosciuto «i dettagli di questo sporco affare». Omette ogni riferimento al bombardamento su Frascati, e prosegue: Su vostra richiesta le prossime azioni aeree sono state temporaneamente sospese. Voi avete sufficienti truppe vicino a Roma per assicurare la temporanea sicurezza della città. I piani erano stati fatti nella persuasione che Voi agivate in buona fede e noi siamo pronti a portare avanti le operazioni militari su queste basi. Ogni deficienza da parte Vostra, nel condurre a termine tutti gli obblighi dell’accordo firmato, potrà avere gravissime conseguenze per il Vostro Paese, e conseguentemente avrebbe seguito la dissoluzione del Vostro Giorno e della Vostra Nazione.»\nEisenhower, pur se sembra strano, risulta efficace come ufficiale per una propria particolare simpatia e, nonostante ne faccia un uso massiccio, avrà poi modo di dichiarare di non amare molto le armi; peraltro, nei suoi anni di presidente troverà modo di criticare il lancio delle bombe atomiche su un Giappone ormai prossimo alla resa, e persino di mettere in guardia contro le ingerenze dell’apparato militare-industriale. Ad ogni modo, al momento ha già detto ai suoi uomini: «Stiamo per invadere un Paese ricco di storia, di cultura e d’arte come pochissimi altri. Ma se la distruzione di un bellissimo monumento può significare la salvezza di un solo G.I., ebbene, si distrugga quel bellissimo monumento.»\nDa parte sua, il generale americano sua è cosciente della paura che coinvolge le alte sfere del potere italiano rispetto alla reazione nazista, e la identifica militarmente con «la presenza in zona di una divisione di panzer tedesca». Peraltro, nelle dure e difficili trattative Castellano aveva richiesto per ottimizzare la difesa della capitale anche un bombardamento pesante sul reggimento della 3ª Panzergrenadieren, l’unità tedesca considerata più pericolosa, ricevendo però assicurazioni di impegno alleate non poi così convincenti.\nLa 3ª Panzergrenadieren era locata a Montefiascone, ma il suo raggruppamento tattico di 16 carri Marder era stato spostato dal 27 luglio a Frascati per migliorare la difesa dell’OBS; il 9 settembre si sposterà in aiuto dei paracadutisti della 2ª divisione Luftwaffe che prende il controllo di Roma. Tuttavia, Kesselring scrive che se, grazie all’appoggio aereo USA Roma avesse tenuto, l’esercito tedesco abbe dovuto abbandonare tutto il sud per trincerarsi su «una linea Gotica nemmeno concepita», oppure «su una linea Hitler che non esisteva nemmeno sulla carta», o addirittura, per pochi mesi, sul Po; insomma, relativizzando la consistenza di questa leggendaria 3ª Panzergrenadieren, il feldmaresciallo afferma che la guerra sarebbe potuta finire subito. Ad ogni modo, il bombardamento su tale unità è stato annullato: non così quello su Frascati, che non viene nemmeno nominata da Kesselring quale città-ospedale, come farà invece per altri centri di interesse storico.\n12:09. «Tre formazioni da 20 entrate in maglia a Frascati» (col. Mario Capitani, La difesa di Roma, 1973). Suonano le sirene. 130 quadrimotori sganciano 353 tonnellate di esplosivi, coinvolgendo di passaggio anche Velletri, in modo da impedire l’accesso all’Appia da parte dei Nazisti e facilitare lo sbarco su Salerno. Dopo tanti già in corso sulle città italiane, questo è il primo bombardamento di questa fase di “pacificazione”, ed è anche il segnale ufficioso e paradossale dell’avvenuto armistizio. Infatti, l’opportunità di bombardare il comando tedesco di Frascati era stata prospettata da Castellano a Hiesenhower e Bedell Smith già nei primi incontri a Lisbona del 19 e 20 agosto, confermata il 3 settembre  a Cassibile. Portare la pace a suon di bombe fa comprendere come, invertendo le parole del grande stratega prussiano von Clausewitz, la politica sia la prosecuzione della guerra con altri mezzi.\nApprofondiamo ulteriormente i dettagli di questo drammatico momento. Il futuro Paolo VI, il card. Giovanbattista Montini, impegnato con la diplomazia vaticana e sopratutto con il card. Luigi Maglione a tessere rapporti con gli angloamericani per contribuire all’allentamento dei tedeschi a prevenire l’influenza comunista dei Russi, ha modo di dire: «Guarda, guarda Frascati che va a fuoco! Guarda come è polverizzata a causa della spietata rovina che piomba dal cielo» (testimonianza riportata nella visita alla città del 1963). La prevista programmazione su Radio Londra di due ore di musica di Verdi è annullata già da due giorni. In questa lunga giornata, tanto gli intrecci dei rapporti internazionali, quanto l’attività degli strumenti di comunicazione, sembrano preludere al futuro prossimo venturo.\nL’ordine di compire le incursioni su Frascati viene effettuato dal gen. Harold Jimmy Doolittle con un dispaccio segreto nominato Peggy Jane. I bombardieri arrivano in quattro ondate successive a pochi minuti di distanza, di giorno come preferivano gli americani. La prima ondata arriva alle 12:09. Il primo gruppo, il 99° Bombing Group, di base a Oudna vicino Tunisi, aveva tra i piloti Jules Horowitz, che riceve modesta azione contraerea da terra. Il secondo gruppo è il 301° Bombing Group, stessa base, apparteneva ala Polish Air Force, fuoriusciti verso la Francia dopo la l’invasione tedesca. Il terzo, il 97° Bombing Group, base a Detiene, a 40 km a sud di Tunisi; dei trentasette velivoli ne viene abbattuto uno e dei dieci membri dell’equipaggio vengono ritrovati morti due; quattro di quelli paracadutatisi all’esterno vengono catturati dai soldati tedeschi presso via Sciadonna vicino al cimitero; i nazisti li proteggono dalla folla inferocita. Il quarto è il 2° Bomb Group, decollato da Massicault (ora Borj El Amri) sempre presso Tunisi; sostiene cruenti combattimenti con i caccia avversari, subendo danni a 18 velivoli su 30 e la distruzione di 14; nel 1989 il pilota** **Paul Christiansen invierà a don Giovanni Busco, parroco presso la cattedrale di San Pietro, un plico con una lettera di scuse e un’immagine della Madonna. Le quattro ondate scatenano 1.300 bombe per 353 tonnellate di esplosivo, con bombe da libbre 500-1000 e 2000 (kg. 227-454 e 908), senza ottenere nessun risultato concreto sui comandi nazisti. La contraerea riesce ad abbattere 15 aerei su 130. In seguito, verrà potenziata, risultando comunque insufficiente.\nPer il Genio Civile già questa prima incursione ha fatto crollare il 60% delle case di Frascati, quelle inabitabili sono il 32%; Kesselring, che nemmeno era in città, dichiara che l’incursione non ha avuto conseguenze sui numerosi edifici dove alloggiano i comandi militari.  Tuttavia, i soldati tedeschi impegnati nei soccorsi con quelli italiani, Croce Rossa, Vigili del Fuoco e popolazione, interrompono di scavare tra le macerie appena vengono a conoscenza con certezza del fatto che l’Italia ha concordato un armistizio con gli Alleati. Kesselring blocca quindi gli aiuti che aveva già disposto in maniera immediata, sequestra i mezzi di soccorso dei pompieri arrivati da Roma e Marino, cattura i soldati italiani che non riescono a fuggire. Nel comando iniziano a radunarsi i più importanti esponenti dei servizi militari e civili presenti nell’Urbe. Altrove, qualcuno pensa che la guerra sia già finita: eppure, le bombe non finiscono di cadere quel giorno. Tre quarti degli edifici di Frascati saranno irrimediabilmente distrutti, e sono molti i centri che continuano ad essere bombardati. Intanto, nelle ore che seguono, è il caos.\nOre 17:00. Ripartono da Roma gli ufficiali americani Taylor e Gardiner. Carboni continua nell’azione già intrapresa di consegnare armi alle formazioni combattenti; moschetti, alcune casse di bombe e tre sacchi di munizioni sono fornite ai comunisti alle cui posizioni si avvicinerà sempre di più. I convogli Alleati si approssimano al mediterraneo orientale e la ricognizione area tedesca trasmette il segnale convenzionale di allarme Orkan, secondo il quale per effetto di accordi precedenti sarebbe dovuta intervenire da Genova e La Spezia la squadra navale da battaglia.\nOre 17:30. L’Agenzia Stefani capta un dispaccio della Reuter che annuncia l’armistizio tra Alleati e Italia. Il messaggio è colto anche a Berlino, dove la situazione sembra essere più chiara che ai rappresentanti del Reich in Italia. La notizia si diffonde in tutto l’esercito. Entra in piena attuazione il Piano Alaric, già definito nei tratti fondamentali dal maggio 1943 e deciso per ordine del Führer il 26 settembre a Frascati da Kesselring, il suo rivale Rommel, che dopo la sconfitta in Africa è stato nominato ispettore delle difese costiere occidentali del nord Italia, l’austriaco cap. Otto Skorzeny, un colosso con una vistosa cicatrice da duello sul volto, e per le SS il com. Kurt Student, paracadutista brillante e innovativo, nonché il col. Eugene Dollmann, studioso, diplomatico e spia di altissimo profilo.\nLaddove Alarico è il re visigoto responsabile del Sacco di Roma del 410, il Piano Alaric nazista prevede quattro operazioni distinte da compiere in tutta Italia, alle quali sono attribuiti quattro nomi diversi. Operazione Eiche (quercia) comporta la liberazione del Duce; Operazione Student (studente), prevede l’occupazione di Roma; Operazione Schwarz (nero), indica l’occupazione dei centri nevralgici dell’Italia settentrionale; Operazione Achse (asse), la cattura della flotta italiana. La difficoltà di gestirne le conseguenze porta i militari a opporsi, in questa e altre occasioni, all’Operazione Schwarz (nero),_ _che prevede la cattura di Badoglio e della famiglia reale, e all’_Operazione Rabathfon _di rapire il pontefice Pio XII Pacelli e accaparrarsi l’archivio Vaticano, dove Hitler è convinto di trovare tutte le prove del tradimento italiano.\nOre 18:30. Radio Algeri trasmette un messaggio in cui Eisenhower comunica la resa senza condizioni delle forze armate italiane. È stato concesso un armistizio militare approvato da tutti i paesi alleati, compresi i sovietici, agendo nell’interesse della Nazioni Unite. Pertanto, cessano immediatamente le ostilità tra le forze di questa e quelle italiane, che ricevono assistenza e aiuto laddove si impegnano ad espellere i tedeschi. Le navi alleate sono in rotta per Salerno. Rahn, ascoltando la notizia da una radio di New York, telefona a Roatta, che afferma «La comunicazione di New York è una sfacciata menzogna della propaganda inglese, da respingere con indignazione».\nOre 18:45. Sta terminando il consiglio della Corona: presenti Vittorio Emanuele III, Badoglio, Ambrosio, Guariglia, Carboni, Sorice, De Courten, Sandalli, Puntoni, Marchesi, De Stefanis (sottocapo di stato maggiore che sostituisce Roatta impegnato a pianificare con Westphal la difesa contro gli Alleati pronti a sbarcare a Salerno). L’aria è metallica. Chi sa non parla, chi parla ignora. De Courten prende la parola soltanto per dire di non sapere, ed effettivamente fino al giorno prima gli ordini erano stati piuttosto vaghi. Il primo discorso lo pronuncia Ambrosio che, perseverando nel proprio obiettivo, è favorevole all’accettazione dell’armistizio, del quale insieme a Badoglio è forse l’unico ad avere una conoscenza apprezzabile. Guariglia, il gen. Renato Sandalli (capo di stato maggiore e ministro dell’aereonautica), che pur essendo un pluridecorato della Grande Guerra ha sempre saputo le cose per ultimo e gli mancano i mezzi minimi, il gen. Antonio Sorice (consigliere di stato e generale di brigata e ministro della guerra), che aveva pubblicamente espresso già dal 1941 l’esigenza di tirarsi fuori dal conflitto e a breve abbandona l’attività ministeriale per sostenere attivamente la Resistenza, trovano ragione comune nel dire che occorre respingere le penalizzanti condizioni di questo armistizio. Carboni è dello stesso avviso.\nCarboni è veemente. Attacca la «dimostrata malafede» degli Alleati, che hanno realizzato una vera e propria imboscata, critica duramente le oltremodo pasticciate trattative compiute da Castellano, il quale addirittura non conosceva neppure l’inglese; propone persino di sostituire Badoglio, che peraltro lo stima molto, e così permettere al re di guadagnare qualche giorno, e quindi intavolare nuove trattative con i tedeschi. Dopo di lui, soltanto Sorice prende parola e, «soggiogato dalla violenza del discorso», acconsente convinto. Interrompe brevemente Marchesi, che sembra aver appena appreso da Radio Algeri la comunicazione dell’armistizio. Carboni riprende il discorso.\nLa tensione è enorme. I destini del paese dipendono dalle decisioni di questi pochi uomini. Fino ad ora, non ne hanno indovinata una. Persino quel minimo di pianificazione già pronta è stata fatta in base alla data del 12, mai comunicata ufficialmente e ricavata da Castellano dai colloqui.\nCarboni viene interrotto da Marchesi. Questi non è un ufficiale di grado elevato ed è stato peraltro invitato all’ultimo minuto da Ambrosio, anche perché è stato a Cassibile ed è conoscenza di dati e circostanze. Il suo sostegno all’armistizio in corso si precisa in questo passaggio. Legge ad arte legge la traduzione del radiogramma inviato da Eisenhower a Badoglio, insistendo sull’ultima minacciosa parte. Riepiloga le circostanze, ricorda che occorre onorare gli accordi in modo da non perdere definitivamente ogni credibilità con il mondo intero, e così ritrovarsi isolati in una guerra ancora in corso e destinata ad aggravarsi. Rileva la temibile concentrazione sui campi siciliani e africani della più grande formazione di bombardamenti mai vista, che se utilizzata su Roma avrebbe provocato devastazioni peggiori di quelle in potere ai tedeschi. Il silenzio è spesso, interminabile. Gli illustri convenuti stanno confrontandosi con una realtà spietata. Interviene quindi Guariglia. Così ricorda il ministro: «Non restava che andare fino in fondo».\nBisogna però chiarire dove può essere esattamente il fondo: occorre così fermare questa scena e analizzarne pieghe e implicazioni. Infatti, la versione definitiva dell’armistizio, detta Armistizio Lungo, che con le pesanti disposizioni dei suoi quarantaquattro articoli chiarisce in pieno il concetto di “pace punitiva”, voluta soprattutto dagli inglesi, verrà firmata da Badoglio soltanto il 29 settembre sulla corazzata Nelson a Malta. Tutti conoscono le disposizioni contenute nei dodici punti dell’Armistizio Breve, _impostate da Roosevelt in una telefonata con Churchill, e che nelle clausole prevede approfondimenti non esplicitati; è stato diffuso anche il _Memorandum di Quebec, per il quale gli Alleati si impegnano a modificare a favore dell’Italia le condizioni dell’Armistizio nella misura in cui ci fosse stata effettiva collaborazione contro i Nazisti. E mentre Castellano, per questo fortemente rimproverato da Guariglia, era andato oltre i limiti di un mandato che non aveva facoltà di trattare questioni militari già nel primo disorganizzassimo incontro di Lisbona del 19-20 agosto, Eisenhower e Bedell Smith hanno continuamente giocato d’azzardo impostando le trattative esclusivamente sulle basi del contenuto dell’Armistizio Corto. L’inganno sembra così essere reciproco: tanto, a pagarne le spese sono altri.\nTuttavia, non finisce nemmeno qui. Infatti, una copia dell’Armistizio Lungo era pervenuta il 26 agosto a Lisbona per ordine di Churchill dalle mani dell’ambasciatore inglese Campbell a quelle di Zanussi, ufficiale peraltro piuttosto sospetto in quanto già addetto militare a Berlino, inviato in modo irregolare da Carboni ad affiancare Castellano, partito dieci giorni in treno sotto falso nome e del quale non si hanno più notizie; anche questa circostanza era stata fortemente criticata da Guariglia in quanto metteva a rischio la segretezza della missione. A Roma questo testo viene consegnato a Roatta, che quindi dovrebbe esserne a conoscenza, ma comunque Zanussi non riesce a relazionarne in quanto Castellano gli nega di partecipare alla fondamentale riunione del primo settembre, dalla quale è inspiegabilmente assente anche il re. Da parte sua Marchesi, nell’ultima missione a Cassibile del 3 settembre, ha  recuperato una dettagliata serie di documenti, consegnata ad Ambrosio, che comprende: l’Armistizio Breve, l’Armistizio Lungo, il Promemoria Dick sulla consegna della flotta, le istruzioni per l’aeronautica e per le operazioni di sabotaggio, un promemoria per SIM, le istruzioni per sostenere l’Operazione Giant II, e una lettera di Castellano.\nInoltre, si sono occupati di svolgere trattative anche Dino Grandi, artefice del golpe contro il Duce ed efficacemente collegato all’intelligence inglese, funzionari come Blasco Lanza D’Ajeta e Alberto Berio, il senatore e industriale Alberto Pirelli, e chissà chi altro, con tutto il codazzo di interpreti e consoli che li ha seguiti. Insomma, le cose si sono complicate a causa della disorganizzazione che sembra coinvolgere l’intero assetto della missione complessiva, portandola in qualche modo a complottare contro se stessa. Anche la scelta di Castellano quale emissario è quasi inspiegabile, se non fosse che sembra essere stato lui ad ideare il piano, svolto in collaborazione con Carboni, per cui il 25 settembre 1943 il Duce è portato via in ambulanza dopo la sfiducia ricevuta in parlamento. Inoltre, Carboni, sostenuto da Sorice, vuole dare un seguito all’idea di sostituire Badoglio e trova un candidato esemplare in Enrico Caviglia che, a quanto pare arrivato a Roma _«per affari privati», tratterà il 10 settembre con Kesserling le condizioni per _Roma Città Aperta accettando il disarmo della città. Intanto, l’8 settembre procede.\nOre 19:15. Sono richiamati all’ordine dodici autosiluranti della Superaerea dell’aereonautica che, nonostante gli ordini impartiti il 3 settembre, si lanciano di propria iniziativa all’attacco contro i convogli nel golfo di Salerno. Quattro dei dodici non captano l’avviso.\nOre 19:42. Badoglio, accompagnato da Marchesi alla sede dell’EIAR di via Asiago per registrare un proclama alla nazione già concordato con gli Alleati, annuncia ufficialmente l’avvenuto armistizio e la cessazione delle ostilità contro gli Alleati. La Germania, il fido alleato del giorno prima, diventa così l’eterno nemico. «Il governo italiano, riconosciuta la impossibilità di continuare la impari lotta contro la soverchiante potenza avversaria, nell’intento di risparmiare ulteriori e più gravi sciagure alla Nazione, ha chiesto un armistizio al generale Eisenhower, comandante in capo delle forze alleate anglo-americane. La richiesta è stata accolta. Conseguentemente, ogni atto di ostilità contro le forze anglo-americane deve cessare da parte delle forze italiane in ogni luogo. Esse però reagiranno ad eventuali attacchi da qualsiasi altra provenienza.» Lo sforzo da lui fatto alla radio è evidente, eppure si compiace di una certa virilità della sua voce.\nSembrerebbe un ordine chiaro e perentorio, eppure è impossibile venirne a capo, anche perché gli alti dirigenti non avevano dato notizia di quanto stava accadendo ad ogni capo militare, e molti sapevano, laddove sapevano, a pezzi e confusamente.\nAnche la BBC annuncia l’armistizio. I 100.000 inglesi e i 69.000 americani dell’equipaggio delle navi coinvolte nell’Operazione Avalanche festeggiano. Bisogna però fare i conti con l’opposizione tedesca: questo lo comprende bene l’amm. Andrew Cunningham, comandante in capo delle forze navali nel Mediterraneo. Il gen. Wesley Clarke, comandante della Vª armata, spera invece nella resistenza italiana ai tedeschi, non considerando le difficoltà che comporta il disfacimento in atto a Roma, con l’inevitabile penalizzazione delle risorse di un esercito già mal coordinato, e la rinuncia all’Operazione Giant II. Mentre qualcuno in Italia è convinto che la guerra sia finita, le truppe sbarcano a Salerno con uno stato d’animo immotivatamente rilassato.\nLa defezione dell’Italia, a maggio già uscita stremata dalla campagna di Russia, preoccupa tanto Kesselring a Frascati, quanto Hitler a Rastenburg. Le divisione tedesche al meridione sono date per perse, il loro recupero passa in subordine. Intorno Roma ci sono sei divisioni e alcuni elementi di altre due. Kesselring dispone di una divisione paracadutisti e una di granatieri, poi supportate da elementi di un’altra divisione corazzieri, ma manca tuttavia il prezioso apporto di Rommel che, tanto per le istintive doti di tattica quanto per una generale sfiducia verso l’organizzazione militare italiana, è già fortemente persuaso dell’inutilità della battaglia, e si rifiuta di spostare armate a sud della linea La Spezia-Rimini.\nIntanto, la parola d’ordine Achse sta facendo scattare le operazioni previste dal Piano Alaric. Il giorno dopo viene bombardata la flotta mentre sta per consegnarsi agli Alleati(_Operazione Achse). Invece, per la liberazione di Mussolini (_Operazione Eiche), la fuga dal Gran Sasso viene pianificata da Student; il volo verso la Germania sarà compiuto il 12 settembre partendo dall’aeroporto militare della Cicogna nella valle sottostante Tuscolo, grazie ad un piano attuato sotto la direzione di Skorzeny e ideato da Dollmann. Dopo la guerra, ambedue proseguiranno le loro efficaci attività di spionaggio: il primo come nostalgico, il secondo per la CIA, restando comunque amici. In questo 8 settembre, i tre nazisti sono probabilmente a Frascati.\nOre 20:00. L’alto comando tedesco dirama il messaggio «Mettete al coperto il raccolto», rendendo esecutivo il disarmo dell’esercito; le truppe naziste sono già operative intorno a Roma per occuparla (Operazione Student). Viene immediatamente disperso il comando del XVII° corpo d’armata di Albano, costituito dalla divisione Piacenza dislocate tra Frascati e Velletri e da Anzio ai sobborghi di Roma, mentre i paracadutisti presenti a Roma catturano il presidio italiano di Frascati. Ora ci si può dedicare all’occupazione dei centri del nord del paese (Operazione Schwarz).\nOre 20:20. Badoglio invia a Hitler un telegramma che dichiara: _«L’Italia non ha più forza di resistenza. Le sue maggiori città, da Milano a Palermo, sono o distrutte o occupate dal nemico. Le sue industrie sono paralizzate. La sua rete di comunicazioni, così importante per la sua configurazione geografica, è sconvolta. Le sue risorse, anche per la gravissima crescente restrizione delle importazioni tedesche, sono completamente esaurite. […] Non si può esigere da un popolo di continuare a combattere quando qualsiasi legittima speranza, non dico di vittoria, ma financo di difesa si è esaurita. L’Italia, ad evitare la sua totale rovina, è pertanto obbligata a rivolgere al nemico una richiesta di armistizio.» _Nonostante le novità intercorse, il capo di stato scrive al vecchio socio connotando gli Alleati quali nemici.\nOre 20:30. I tedeschi, ai quali Roatta ha ordinato di propria iniziativa che venisse lasciato libero transito, attaccano e si impadroniscono dei depositi di carburante di Mezzocamino e Valleranello. Nella notte dopo lascia a Carboni disposizioni piuttosto inspiegabili per la difesa di Roma laddove, disponendo su Tivoli la 135ª divisione corazzata Ariete II e la 10ª divisione motorizzata Piave, isolano completamente la città.\nOre 21:00. L’amm. Carlo Bergamini, capo di stato maggiore della marina, dopo aver tenuto un rapporto sulla corazzata Roma sul trasferimento della flotta, giunge a conoscenza delle condizioni effettive a cui deve sottostare. Torpedinieri, incrociatori, navi da battaglia e cacciatorpedinieri, al gran completo e con i loro altisonanti nomi, alcuni cambiati per via dell’avvicendamento ai vertici del governo, già stanno veleggiano verso il loro destino. E tutte le navi da guerra e mercantili devono lasciare le acque territoriali, così come prevedono le condizioni di consegna della flotta agli Alleati del Promemoria Dick.\nLa reazione di Bergamini è violenta. Denuncia a ragione di essere stato «tenuto all’oscuro di quanto si stava tramando alle nostre spalle» ed è pronto, in accordo con ammiragli e comandanti, ad autoaffondare le navi. Ne parla in una telefonata con l’amm. Sansonetti, sottocapo di stato maggiore della marina, questi convinto che rispetto ai destini del paese l’annullamento della flotta sarebbe davvero «l’ultima carta da giocare» e pertanto non deve assolutamente avvenire. Sono del resto le parole che ha sentito pronunciare dallo stesso Badoglio, il quale però ha deciso l’opposto.\nOre 21:30. Carboni, che ha litigato con Ambrosio lamentando la propria scarsa autonomia, sembra non aver provveduto ai rifornimenti e al presidio dei depositi. Ambrosio, da parte sua, in seguito accusato da alcuni di aver complottato pure contro il re, si reca a Torino per distruggere un _«compromettente diario». _Riunione al ministero della guerra per preparare la fuga del re e di parte del governo: a volte, salvare la pelle può diventare una priorità istituzionale. E così a notte fonda, Badoglio su una Fiat 1100, il re e la regina su una Fiat 2800, partono e percorrono la Tiburtina. A Brindisi prende forma il Regno del Sud; tra i ministri, restano a Roma Guariglia, Sorice e De Courten, componenti del governo diretto ad interim dal ministro dell’interno Umberto Ricci, attivo durante l’occupazione nazista.\nOre 22:00. I nazisti stanno combattendo contro la 21ª divisione di fanteria dei Granatieri di Sardegna al ponte della Magliana, importante punto di uscita dell’asse nord-sud della città sul Tevere. A bordo della Vittorio Veneto Bergamini ottiene il rispetto degli ordini che prevedono la partenza da La Spezia verso la Maddalena.\nOre 23:00. Una telefonata di De Courten rassicura Bergamini, non intenzionato né ad abbandonare «i propri marinai» né a ad «arrendersi senza combattere», del fatto che le navi non sarebbero state cedute. Nonostante le ripetute menzogne, la flotta è sul punto di essere consegnata agli inglesi. Il giorno dopo la Roma, su cui aveva fatto incidere le sue iniziali, viene bombardata al largo dell’Asinara dai bombardieri tedeschi, e si inabissa portando con sé per un totale di 1.393 vittime. In seguito, De Courten parteciperà alle trattative per il trattato di pace per sostenere l’intangibilità della flotta italiana, poi mantiene brevemente il ruolo di ministro con la repubblica, e quindi si ritira a vita privata a Frascati.\nOre 24:00. L’aviazione tedesca si fa più decisa in tutti i cieli, in un paio d’ore è preso l’aeroporto di Ciampino; un’ora ancora e i paracadutisti entrano a Tor Sapienza gettando nel panico i capi italiani rifugiatisi. Nonostante le disposizioni dell’armistizio e i proclami di Badoglio «Viene prescritto ai soldati italiani di non prendere l’iniziativa di atti ostili contro i tedeschi» (Ettore Musco, La verità sull’8 settembre, 1943). L’ineffabile Roatta, che per salvarsi la pelle ha già telefonato a Kesselring garantendogli di aver saputo dell’armistizio soltanto via radio, si accoda appena possibile al corteo in fuga; ha fornito esecutività alla Memoria OP 44,_ _che prescrive in modo minuzioso pur se involuto e senza riferimenti all’armistizio le operazioni atte ad attaccare i reparti tedeschi, ma i comandi stanno ormai dissolvendosi; in seguito, Roatta verrà processato per crimini di guerra in Italia e Jugoslavia, riuscendo però a fuggire da un ospedale militare verso la Spagna. In questa lunga notte, i Nazisti hanno sloggiato i soldati italiani e pernottano al ministero della guerra di via XX settembre. I Granatieri di Sardegna stanno spostandosi dal conteso ponte della Magliana verso porta San Paolo, e altre forze, tra cui quelle dei Carabinieri, li stanno raggiungendo. Nelle settimane successive 815.000 soldati sono catturati dai tedeschi, reputati indegni della condizione di prigionieri e destinati ai lager come IMI (Internati Militari Italiani); di questi, 55.000 non sopravvivono. I caduti sul campo sono 20.000. Molti combattono all’estero, dove il legame con l’ormai defunto regime è più debole, e a Cefalonia e Corfù è già iniziato da parte dei Nazisti il disarmo dei militari italiani, alla cui opposizione seguono lunghe rappresaglie. È guerra tra tra tedeschi e italiani,  tedeschi e anglo-americani, tra italiani e anglo-americani, tra italiani e italiani.\nL’ultima grande vittoria tedesca a Roma si era registrata nel 1167 a Prataporci (sotto Monte Porzio, non lontano da Torre Jacova), dove con il decisivo appoggio dei Tuscolani sconfiggono il Comune di Roma. Nello stesso anno, con il Giuramento di Pontida nasce la Lega Lombarda, che su un altro fronte territoriale si oppone in maniera netta al Barbarossa. L’esercito imperiale dispone di 6.000 cavalieri ben armati. Di questi, parte giunge da Civitavecchia, conquistata da Cristiano di Magonza e dai Pisani, e parte da Ancona, con Rainaldo di Dassel e il bramantino conte di Buch; questi si uniscono a milizie di Albano e Tivoli e ai Tuscolani guidati da Rayno dei Conti di Tuscolo. Si contrappongono a questo esercito le truppe comunali romane, che comprendono più di 10.000 uomini con prevalenza della fanteria, attrezzati di spade, lance, archi e mazze ferrate, guidate da esponenti delle famiglie patrizie romane Frangipane, Orsini, Savelli e Pierleoni, formate dai vassalli del Comune e del papa.\nLe truppe romane quindi subiscono nel 29 maggio 1167, giorno di Pentecoste, una sconfitta cocente, alla quale si attribuiscono più di 1.000 morti e circa 2.000 prigionieri, poi condotti a Viterbo dai filoimperiali Prefetti di Vico. Il pontefice Alessandro III Bandinelli, che era stato contrario alla spedizione contro Tuscolo, fugge coperto con l’aiuto dei Frangipane prima a Gaeta e poi a Benevento presso i Normanni; a lui la città si consegnerà dopo la definitiva fuoriuscita di Rayno dei Conti di Tuscolo, che per timore dell’inevitabile rappresaglia scambia l’antica rocca con Montefiascone e Borgo Flaviano sulla ben esposta via Francigena (Cassia). In questo 1167, Barbarossa da Ancona giunge a Roma e pianta il vessillo imperiale presso il Mons Albanus (Monte Mario). A San Pietro viene incoronato a luglio per la seconda volta imperatore da parte dell’antipapa Pasquale III, che ad Aquisgrana ha già fatto santo Carlo Magno. Al momento, la supremazia degli imperiali è netta. Tuttavia, il trionfo è destinato a mutarsi in tragedia in breve tempo.\n 3.09.1943. Armistizio di Cassibile\n3 . Le città dell’oblio\nCollegando la memoria degli eventi, nella toponomastica di Frascati il monumento con le lapidi infrante dedicato all’8 settembre si trova nel viale dedicato ai Conti di Tuscolo, all’inizio della strada per Grottaferrata realizzata nel dopoguerra. Tuttavia, se il sistema di nomenclatura associa strettamente due questioni storiche decisive quanto misconosciute nei loro aspetti più problematici, e se aver subito una distruzione di fatto accomuna le due località, Frascati e Tuscolo hanno continuità differenti e non condividono le stesse memorie. La differenza di clima culturale che caratterizza le due città è peraltro delineata anche negli stemmi, rispettivamente costituiti dall’aquila imperiale e dalle chiavi papali, elementi tra loro connessi eppure contrapposti.\nFrascati è originariamente un borgo, in posizione favorevole ai commerci, che cresce d’importanza nel tempo anche grazie alla distruzione di Tuscolo, l’antica rocca che dominava sulla collina al centro della Valle Latina. Tuttavia, oltre a questo avvicendamento di tipo funzionale, per cui di fatto una località ne eclissa un’altra, va considerato che Frascati rimuove per lungo tempo la memoria di Tuscolo, soprattutto perché la propria crescita storica è determinata dall’influenza del Papato, coinvolto insieme al Comune di Roma e all’Impero nella distruzione dell’antica città.\nSe ne resta il nome, che nel 1538 Paolo III ricollega alla civitas alla quale restituisce la sede vescovile, mai abbandonato dalla consuetudine locale, è però soltanto nel quadro del regno sabaudo, inizialmente fortemente anticlericale, che Frascati commemora la distruzione di Tuscolo, come ricorda la lapide ufficiale che sulla facciata del palazzo comunale ne celebra il settecentesimo anniversario affermando di essere «erede di cotanta gloria». Dal canto suo, la Frascati che al tempo dell’Asse era centro militare e diplomatico di primo ordine si ritrova dopo la guerra ad essere retrocesso a paese perlopiù buono per gite fuori porta. La paura era stata davvero tanto, se nell’immediato dopoguerra viene sloggiata persino la ditta di fuochi artificiali Ferretti di Villa Muti, ma il problema è proprio la negazione di quella memoria nella quale i proclami istituzionali trovano uno degli elementi più decisivi della loro retorica.\nTali elementi permettono inquadramenti piuttosto interessanti sulla “psicologia” delle città e sul loro costituirsi quali centri di interessi. Attraverso loro, possiamo anche cercare di comprendere le fratture che, pur nascondendosi, le costituiscono maniera essenziale. L’8 settembre è il Giorno dell’Armistizio, commemorato a livello nazionale seppure in termini vaghi, modellati su una rigida contrapposizione di vincitori e vinti e di storie separate e irriducibili che banalizzano irrimediabilmente la complessità degli eventi. Il 17 aprile è la data della distruzione dell’antica Tuscolo, ricordato solo localmente e superficialmente come Martedì di Pasqua,_ _più noto come “pasquetta dei frascatani”, quando per lo più si va per prati a fare scampagnate che lasciano montagne di rifiuti, quasi a completare l’opera dei secoli passati, della cui storia ci si vanta per semplice luogo comune.\nAmbedue le date vanno così a collocarsi nel calendario che comprende quelle festività di copertura che permettono di passare sotto silenzio massacri di ogni tipo, nascondendo in tal modo gli eventi alla base senza permetterne adeguata elaborazione.\nPer focalizzare adeguatamente tali evenienze, viene in nostro soccorso Freud che, applicando la psicanalisi allo studio della storia e ripensandovi questioni filosofiche decisive, sostiene come una nevrosi insorga in seguito al verificarsi di due traumi, e dimostra la validità di tale concezione nella sua ultima opera Il monoteismo di Mosè (1934-38). Da tale dinamica possono essere tratte osservazioni riguardo al carattere delle città e sulle componenti che, come nelle nevrosi ossessive, rappresentano quegli aspetti indesiderabili contro i quali si lotta inutilmente.\nPossiamo pertanto ipotizzare la sussistenza di alcuni aspetti nevrotici propri al territorio della Campagna Romana, espressi in maniera esemplare dalle distruzioni che la storia ha fatto subire a due delle sue località più tipiche e suscettibili anche di ulteriori manifestazioni. Di fatto, come segnala lo storico Raimondo Del Nero sulla scorta del diplomatico Incisa di Camerana, la centralità geopolitica di questo territorio gli impedisce di vivere in uno «splendido isolamento». Del Nero (Tuscolo tra pace e guerra, 1996) individua come tale aspetto ha costretto il territorio all’alternanza di periodi bellici, con guerre volute e rappresaglie subite che arrivano fino al passato prossimo, ad altri a carattere spiccatamente residenziale, il cui carattere di eccellenza è perduto da tempo. E infatti oggi il territorio è coinvolto inevitabilmente in ampi traffici, spesso subiti, nonché da speculazioni e clientele di vario tipo.\nCerchiamo di approfondire tale decisiva questione. Laddove una città perde le proprie tradizionali funzioni in coincidenza di importanti cambiamenti avvenuti nei rapporti istituzionali esterni, sparisce apparentemente quasi all’improvviso, ma in realtà il suo dileguarsi è conseguenza di un lungo processo: questo è quanto avviene per la distruzione medievale di Tuscolo. Invece, laddove una città è costretta a subire le conseguenze estreme di un conflitto, oltre a essere obbligata a trasformare il proprio assetto generale per effetto delle devastazioni, deve anche rimodellare i propri rapporti interni in dipendenza di un cambiamento generale del contesto politico, manifestando quindi queste trasformazioni nel tempo: questo è quanto accade a Frascati dopo il suo bombardamento dell’8 settembre.\nInsomma, che venga rase al suolo, oppure interamente ricostruita, una città da luogo della memoria diventa in qualche modo luogo dell’oblio, nascondendo parte della propria storia per favorire i rinnovati equilibri di potere. Infatti, al di là della normalità e delle immagini ufficiali decise dal potere, il carattere più manifesto e l’atmosfera prevalente di una città e di una cultura sono spesso decisi dagli elementi rimossi e da quella che possiamo definire la sua storia segreta, costituita spesso anche da bieche trattative e prezzi da pagare.\nIl sale sulle macerie fumanti a segno di un suolo reso ormai sterile e mai più riedificabile, la cancellazione cartografica di cui offre esempio la copia medievale della mappa dell’impero romano detta Tabula Peutingeriana, la nuova benedizione di luoghi di culto legati alla sua influenza come San Giovanni a Porta Latina, le teste delle vittime appese come trofei sotto l’arco di Gallieno all’Esquilino, le chiavi della città portate in trionfo al Campidiglio, i superstiti accecati. Eventi che appartengono alla storia, trasmessi fino a noi in vario modo.\nEppure, tali tragedie non sono mai state oggetto di rivendicazioni o commemorazioni particolari: addirittura, la rocca di Tuscolo distrutta dal fuoco è stata a lungo popolarmente indicata a Roma come monito ai bambini indisciplinati, le sue rovine sono stare largamente utilizzate come cava di materiali edili dagli abitanti dei paesi circostanti, proprio quelli più investiti dalla diaspora dei sopravvissuti. Forse, non c’era semplicemente più nulla da rimpiangere: Tuscolo era comunque decaduto da tempo come centro, e non sussistevano più le condizioni per cui dovesse riproporsi il popolamento del sito. I suoi beni vengono così definitivamente incamerati dalla Chiesa, e anche la storia immediatamente successiva alla sua distruzione si svolge lontana dalla zona.\nL’evento, solitamente trascurato, attesta l’avvenuto consolidamento dei poteri che congiurano alla distruzione dell’antica città, e accompagna inoltre questioni che pesano in modo decisivo sulla storia mondiale. Laddove nello stesso periodo a Milano l’arcivescovo e la Lega dei Comuni entrano in comune opposizione alle ingerenze imperiali, a Roma invece i diversi interessi pongono condizioni di compromesso drastiche quanto lo è il potere in gioco, esprimendo in tutta la cruenza dei tempi un conflitto di identità pienamente occidentali. Questo coinvolge i riferimenti all’eredità classica e alla religione cristiana, allo stato di diritto e all’idea di rappresentanza, alla separazione tra autorità spirituale e temporale. Approfondiamo la complessità di tali occorrenze.\nImpero, nozione importata dall’Asia che originariamente implica riferimento alla trascendenza del potere, inizia a configurarsi, oltre che  come forma che i poteri assumono, quanto quale condizione dell’esercizio del potere. Nel frattempo, i Comuni si impongono quali modelli amministrativi delle comunità; inizia a venir smantellato il potere feudale e si trasforma il ruolo dell’aristocrazia, crescono i circuiti economici legati al ceto mercantile e alle componenti finanziarie. Roma, città dove l’impero ha assunto la propria massima configurazione, è riferimento inevitabile per le autorità che ne rivendicano cariche e funzioni, che comunque continuano a venir assorbite dalla Chiesa universale pronta a influenzare i nuovi contesti nazionali.\nInfatti, gli stati nazionali europei sono coinvolti dell’impresa delle Crociate, che intrattengono con Gerusalemme un rapporto che in grande misura astrae dalla ormai già lunga storia musulmana della Città Santa: la capitale religiosa dei paesi coinvolti nelle spedizioni è proprio la Chiesa di Roma, per quanto la città, retta mentre il pontefice Urbano II emana le Crociate da Clermont retta dall’antipapa di ordine tiburtina Clemente III, resta sostanzialmente estranea all’impresa. E da parte sua, l’Urbe esprime concretamente un Senato che per imporsi deve realizzare pieno controllo giuridico e territoriale del Districtum.\nNell’oriente geografico e simbolico di Roma, l’antica porta del sole dei culti latini, espressione di una nobiltà filogermanica ormai ingombrante, sul tracciato della via Latina che ormai non rappresentava più la direttrice principale dei traffici, Tuscolo rappresenta in qualche modo il sacrificio ideale per suggellare un nuovo ordine del mondo. Mentre il genio romano del diritto sembra rivelare uno spiccato carattere di dominazione e quindi esprimersi, per così dire, nel suo rovescio, la città viene distrutta. Dopo, nessuno la ricorderà più.\nNel dispiegarsi della modernità, l’attuazione dei poteri dell’Occidente non può prescindere dal togliere di mezzo la scomoda presenza dell’involuzione nazionalsocialista, che coinvolge due paesi straordinari eppure non sempre fortunati, peraltro accumunati dall’essere giunti in ritardo all’esperienza dell’unità nazionale e quindi caratterizzati da diverse anomalie. Così, giungono al collasso la colta Germania, dove è la nobiltà a gestire i processi capitalistici, e la raffinata Italia, mai troppo moderna e sempre inconsapevolmente arcaica. La piccola e graziosa Frascati, colta nella loro intersezione, subisce, a causa dell’uso spregiudicato delle armi e di una diplomazia decisamente raffazzonata quanto inesorabile, una pesante devastazione.\nAncora oggi Frascati, come molte altre città, fatica a ricordare se stessa. Ciò non avviene per effetto di una lontananza temporale degli eventi o perché il presente in qualche modo comporti una qualche emancipazione: spesso quanto è chiamata memoria storica viene costituita con vicende anche più distanti e meno provate, se non addirittura immaginarie, e nessun passato muore mai del tutto. Il problema è comprendere come sia possibile che molti fatti considerati storici non stabiliscono continuità, non fondano comunità e non esprimono cultura: insomma, non assumono il senso antropologico del complesso delle manifestazioni della vita materiale, sociale e spirituale nel quale un popolo si riconosce e che è in grado di trasmettere.\nQuesto oblio che coinvolge in modi diversi le città ha una ragione funzionale, e rivela quanto possa essere rilevante il peso rapporti di potere determinati dalla sovraesposizione di un territorio cruciale, che muove grandi interessi spesso subiti e inevitabilmente più ampi dei bisogni soddisfatti. Tali fattori condizionano fortemente la percezione che un territorio ha di sé. Il modo per permettere l’imbrigliamento di tali equilibri e portare un territorio ad assumere maggiore consapevolezza rappresenta una scienza che probabilmente aspetta nuove forme istituzionali per essere esercitata. Siccome  i poteri espressi da quelle attuali già stanno ampiamente martirizzando le risorse morali e materiali, forse non servirà un altro bagno di sangue per intraprendere un cambiamento. E del resto, è come se fossimo in un perenne dopoguerra.\nDel rest0, il dopoguerra inizia mentre la guerra è ancora in corso. Nel luglio 1944 gli anglo-americani e un cartello di 45 paesi istituiscono con la Conferenza di Bretton Woods il Fondo monetario internazionale (FMI) e la Banca mondiale per la ricostruzione e la ripresa economica dei paesi sconfitti, di fatto imponendo l’accrescimento del debito finanziario. Nonostante gli accordi di Bretton Woods siano stati poi superati dalla politica finanziaria di Nixon del 1970 e dallo sganciamento del riferimento aureo della dollaro, la prassi che lega in un cerchio distruzione, ricostruzione e finanza si mantiene e si perfeziona con le più recenti guerre cosiddette umanitarie.\nDopo una guerra contemporaneamente vinta e persa, l’Italia inizia a legittimarsi sulla base di una Resistenza che se all’estero non è riconosciuta nel paese sembra rappresentare in modo sin troppo parziale. Infatti, tutti dimenticano che il fascismo al governo si è letteralmente e inevitabilmente suicidato con le sue stesse mani, e che l’opposizione al regime e ai nazisti è maturata inizialmente soprattutto tra le fila dell’esercito del re, e molti soldati si sono uniti ai partigiani dentro e fuori dei confini nazionali. La nuova Repubblica, decisa per un referendum su cui pesano forti sospetti di brogli, retta inizialmente dal monarchico Enrico De Nicola, entra nella prima fase di ricostruzione dal difficile dissesto adattandosi agli equilibri mondiali.\nNel 1950 le rovine di Frascati forniscono alcuni degli scenari del film Il cielo è rosso di Claudio Gora, tratto dal romanzo omonimo di Giuseppe Berto del 1946, che racconta della crisi dei sopravvissuti alla guerra, che vivono precariamente di furti e prostituzione. Mentre saccheggi, borsa nera e sciacallaggi fanno sentire il loro peso, la ricostruzione avviene con soluzioni non pertinenti al contesto, degne piuttosto di un’anonima periferia, che peraltro portano alla demolizione di molti edifici storici soltanto parzialmente danneggiati, svilendo definitivamente il gusto di un’urbanistica ricca di finezze prospettiche. Sembra che la città voglia dimenticare se stessa, senza peraltro dimostrare nessuna capacità di afferrare il contemporaneo. Al di là del fatto che molte persone hanno avuto di nuovo una casa e anche indipendentemente dall’enorme ruolo svolto dalla speculazione edilizia, tale vicenda è sintomatica di un preciso clima culturale, per il quale ogni nuova brutta cosa è comunque migliore della cosa vecchia più bella. Ciò è comunque accaduto in tutta Italia, e pure questa è una forma di nevrosi: non è l’unica.\nFrascati, che ha subito il conflitto in una forma piuttosto subdola e spietata, riceve una medaglia d’argento per il valore civile soltanto nel 1960. Nel tardivo riconoscimento, oltre il quale è piuttosto improbabile che si possa andare, hanno inevitabilmente un peso le vergognose circostanze internazionali in cui matura il massacro della città, che costituiva comunque un preciso obiettivo militare. Ad ogni modo, a rivelare un’insipienza piuttosto grave è il fatto che nella località in più di settant’anni non è mai stata proposta nessuna istituzione atta a commemorare  in una degna prospettiva di pace gli eventi per i quali ha subito la guerra. Segnale di un percorso possibile che possa permettere di soddisfare tale esigenza è stato fornito recentemente dal volume a cura Raimondo Del Nero, Roberto Eroli, Dario De Sancits, Basilio Ventura 8943 - Vittima di uno sporco affare (2015), il cui ricco materiale documentario, raccolto con la collaborazione di numerosi cittadini, potrebbe costituire le basi di un centro di documentazione internazionale capace di ritrovare i nessi che legano la storia del luogo a quella mondiale. E del resto, nessun evento è mai soltanto locale.\nIl mondo resta però lontano. In quella che possiamo chiamare come l’epoca di Nannì imperversa la volgarità ottimista e ingenua della «gita a li Castelli». Il vino della zona, fatto comunque perlopiù per essere consumato in loco entro l’anno, nonostante conosca punte di elevato prestigio subisce una vistosa tendenza alla massificazione. La mancanza di un marchio effettivo permette che il nome venga sfruttato prescindendo dalle peculiarità del prodotto, la campagna è progressivamente devastata da crescenti forme di abusivismo. Finanziamenti USA contribuiscono all’apertura dell’impianto di produzione vinicola di Fontana Candida e vini denominati Frascati, composti di ingredienti non meglio precisati, trovano ampia diffusione in America; intanto, il paese continua ad attirare numerose e persistenti truppe di ubriaconi tedeschi che berrebbero ogni cosa. Almeno qui, gli antichi avversari trovano modo di conciliarsi soltanto a distanza.\nAltre trame procedono, e Vaticano e USA approfondiscono il fitto rapporto diplomatico e finanziario avviato già negli anni della guerra, della cui lobby i frascatani ministro Pietro Campilli e sindaco Pietro Micara sono significativi esponenti; tale componente, fortemente influenzata dalla guerra fredda e dalla propaganda anticomunista, condizionerà profondamente le scelte politiche nazionali. Il quadro è oggi fortemente cambiato, e tuttavia il contesto politico, sociale e culturale nazionale è in gran parte ancora figlio di tutto questo.\nLe nevrosi delle quali il territorio soffre hanno così vasta casistica e si sono peraltro estese e aggravate, soprattutto in relazione al fatto che l’abusivismo ha comportato l’annullamento di qualsiasi separazione dei paesi con la periferia della capitale, senza però che le amministrazioni siano state minimamente in grado di disporre infrastrutture e servizi all’altezza delle esigenze dell’area metropolitana. Questa particolare capacità di imporre decisioni prese un po’, per dirla come si dice, alla _‘ndo cojo cojo_, ricorda quando, durante la guerra, manovre poco accorte condussero a conseguenze drammatiche, il cui impatto poteva essere quantomeno ridotto. Mentre il processo di costituzione della metropoli procede senza nessun adeguato supporto, la zona diviene sede residenziale di numerosi esponenti politico-spettacolari nazional-popolari, che ancora riescono a godersi la celebrità e l’arietta. Un po’ come al tempo della Roma antica e di quella papale.\nInsomma: piuttosto di una qualche grandezza cittadina, la storia sembra semplicemente confermare il ruolo strategico dell’area, che arriva a precisarsi nei modi più feroci proprio con il processo di distruzione di Tuscolo e i bombardamenti successivi all’armistizio. I paragoni con il passato non sono però sempre plausibili: infatti, nonostante intrighi e scandali abbiano sempre la loro importanza, sono del tutto inarrivabili i livelli espressi tanto da papi, princeps e matrone del medioevo tuscolano che rispondono ai nomi di Benedetto IX, Alberico e Marozia, quanto da militari, spie e diplomatici italiani del secondo conflitto mondiale quali Badoglio, Carboni e Castellano: personaggi controversi e influenti in maniera comunque vada esemplare.\nInfatti, nel suo piccolo, il gotha locale risulta adeguatamente in linea con il panorama politico globale laddove risulta condizionato senza scampo da meschini quanto decisivi giochi di potere. La sua azione spesso stenta a trovare una dimensione capace di andare al di là di uno sterile compromesso tra paesanità obsolete e assalto delle borgate, perdendo le sfumature tipiche del luogo per restare estraneo alle opportunità della metropoli, travolto dalla globalizzazione nel più provinciale dei modi, assecondando perlopiù la formula patinata e infelice di “centro commerciale naturale”, che comunque potrebbe estendersi ad ogni località con qualche pretesa.\nLa storia sembra lontana da questo presente. Di fatto, di molte storie le testimonianze dirette si sono spente da tempo. Eppure, nessuna storia mai si arresta: il problema è saperne portare memoria. La memoria però non è così solida come si crede, né la storia è mai una certezza. Si può non avere memoria della storia, e restare però imbrigliati in memorie storicizzate che ingannano ponendosi quali presunti doveri etici; si può mandare a memoria la storia, eppure essere sprovvisti di una storia della memoria che permetta di individuare le connessioni tra gli eventi. La consistenza dei due termini, che possono escludersi tra loro in diversi modi, dipende anche dagli interessi di chi ordisce le narrazioni, e quindi da una politica che, tanto nelle amministrazione locali quanto negli interessi globali, non sembra essere in grado di uscire dai propri vicoli ciechi, rendendo più drammatica la realtà della guerra e più incerto il significato della pace.\nLe tragedie che segnano il passato come il presente sembra far capire che si evita accuratamente di conoscere, mentre pregiudizi nuovi e vecchi lasciano in preda tanto delle superstizioni dell’attualità, quanto di condizionamenti antichi. Forse, la ferita viene dal futuro; forse, il tempo stesso è in frantumi. Rimane sempre difficile comprendere il potere nella propria forma più essenziale, quale capacità di raggiungere scopi al di là delle circostanze: risulta molto più facile esercitare un dominio sterile e continuare a non vedere e a non sentire, e così credersi forti e pretendere, oppure reputarsi deboli e recriminare. Vada come vada, non è un granché.\nOgni città è un racconto della storia, viva nelle sue pietre, anche laddove queste sono ormai polvere. Il sedimento della storia, compresa o meno che sia, è rappresentato ancora oggi da città coinvolte in un cambiamento profondo, ed è nelle città che una cultura coinvolge le persone e le loro relazioni, pure per chi non se ne accorge affatto. Anche dove, e ormai accade spesso e ovunque, le città sono prive di un autentico contesto sociale e culturale, caratterizzate ampiamente da fenomeni distruttivi quali comunità assente, ospitalità mancata, residenzialità ostile, e si limitano ad ostentare feticci e progetti che nemmeno comprendono. Anche dove, come vedo io ora, le città si allargano ormai in ogni direzione, comprendendo foreste e cielo negli spazi vuoti e densi una stessa metropoli.\nE così, anche nelle automobili che assediano centri storici posticci e male organizzati e nei parcheggi a pagamento il cui fondamentale diritto espresso è quello di fare cassa, nelle aree archeologiche feticizzate e precluse alla frequentazione i cui recinti esprimono tutele sempre troppo parziali incapaci di rendere presente la storia, possiamo vedere l’immagine della difficile, e tuttora incerta, transizione dell’Italia ad una democrazia compiuta. Transizione ancora più problematica, dal momento che ormai la democrazia non sembra una conquista civile, ma una merce da esportare e imporre. E mentre la politica e la storia lasciano troppe questioni insolute, le guerre non finiscono mai, continuando a distruggere altre città.\n Mario Titi, Ricostruzione ideale del Tuscolo\n•\nFotografia: Claudio Comandini, “Persistenza delle rovine” - Frascati, settembre 2016."
  },
  {
    "objectID": "posts/pages/2015-01-29-charlie-hebdo-e-la-satira-integrale.html",
    "href": "posts/pages/2015-01-29-charlie-hebdo-e-la-satira-integrale.html",
    "title": "Charlie Hebdo e la satira integrale",
    "section": "",
    "text": "Morire dal ridere. Integralismo e satira. Testi sacri e informazione. Contestazione e industria culturale. Riviste islamiche e cultura francese durante la guerra in Algeria. Testate in conflitto e cultura assente nell’Italia odierna. Intolleranze parallele. Attualità del pensiero andaluso. Donne velate e bestie macellate. Impero Romano e Alessandro Magno nel Corano. Conflitti e accordi tra Islam ed Europa. Dissolvenze ottomane. Soumission e punk islam. Ebraismo e ironia dell’esistere. Cristo spiegato agli arabi di Gerusalemme. Scontri di civiltà e scambi di culture. Orientalismi e terzomondismi. La religione del capitale. Il Sessantotto tra rivoluzione e svendita. I cambiamenti della natura del potere. I limiti delle teorie del complotto e la necessaria riforma dell’intelligence. Nuovi terrorismi e nuova Europa. Islam di pace e ospitalità incondizionale. Risolvere la crisi contro i suoi stereotipi. Sovvertire se stessi e vivere ridendo.\n1. Les opinions auxquelles nous ne pouvons pas échapper\nImmaginatevi una banda di chierichetti pisani che irrompono nella sede de Il Vernacoliere colmi d’indignazione verso il fetentissimo Troio, mina vagante contro i valori della famiglia, l’oltraggioso Don Zeucher, pazzo criminale in abito talare, e altri personaggi dell’irriverente rivista, che per il divertimento d’autori e lettori raffigura spesso i vizi sociali in personaggi capaci di trombarsi schifosamente qualsiasi cosa non sia morta da più di mezza giornata. Ora immaginiamo pure che gli indiavolati fanatici religiosi pisani, probabilmente un po’ confusi rispetto alle diversità che corrono tra un testo religioso e un testo satirico, non soltanto propinino ramanzine contro la volgarità, ma sterminino pure la redazione del giornale, altri livornesi che si trovano lì magari soltanto per mangiare pastarelle e chiunque capiti a tiro, senza nemmeno chiedergli se per caso questi non sia magari un pisano credente suo malgrado coinvolto. Questa storiella scema può essere indicativa di una diffusa dimensione psicotica che erode i confini tra realtà e rappresentazione, rendendo possibile che si uccida per delle vignette, configurando così le condizioni di quanto è definito quale «scontro di civiltà» nel cortocircuito che ognuna di queste può scontare in se stessa. Osserviamo innanzitutto la dinamica di quanto è accaduto presso la redazione di Charlie Hebdo, e poi facciamoci un giro tra religioni e civiltà, in modo da poter afferrare il presente senza essere vittime della superstizione di un’attualità costretta a perdere di continuo se stessa.\nA Parigi il 7 gennaio 2015 Said e Charif Kouechi, di famiglia algerina ma nati in Francia, sterminano a colpi di kalashnikov la redazione e alcuni amici del giornale satirico Charlie Hebdo; il giorno 9 gli assassini sono uccisi da polizia e antiterrorismo in una tipografia nel nord-est del paese, a Dammartin-en-Goele. Sempre il 9, Amédy Coulibaly, nato in Francia e originario del Mali, sequestra i locali dell’Hyper Cacher e prende in ostaggio la clientela, uccidendone parte e chiedendo la liberazione dei due fratelli; muore nella sparatoria con le forze dell’ordine. Presso la sede del giornale, Segoulène Vilson, che si occupa di cronache giudiziarie e aveva portato una torta per festeggiare l’anno nuovo, viene risparmiata «perché donna», incitata con occhi stranamente dolci a «leggere il Corano e pentirsi»; Elka Cayat, donna e pure ebrea, viene uccisa. [1] Ahmed Merabet, il poliziotto ammazzato mentre era già in terra, era però a sua volta di origine tunisina e musulmano. [2] A sua volta, gran parte della clientela ebraica del negozio kosher è stata salvata da Lassana Bathily, nativo del Mali e musulmano. Identificati altri complici degli attentati, le ricerche proseguono. 17 le vittime complessive, di ogni appartenenza; i musulmani compaiono tra attentatori, vittime e difensori, suggerendo che la definizione d’identità stabilita in base alla religione possa essere, contrariamente a quanto pensava Huntington, né univoca né determinante. [3]\nLe difficoltà di rappresentarsi la realtà coinvolgono, da diverse prospettive, molte delle parole pronunciate su questa vicenda. La rivendicazione della strage al giornale satirico da parte del ramo yemenita di Al Qaeda compiuta da Nasr Ali Bin al-Ansi appare autentica, pur se contraddice le dichiarazioni secondo cui le implicazioni dell’attacco al negozio kosher coinvolgerebbero l’IS. Si distaccano dalla generica condanna della blasfemia di cui è accusato il giornale francese soprattutto due voci: dal Cairo, la massima istituzione dell’Islam sunnita Al Azhar invita ad ignorare le «frivolezze odiose» delle rappresentazioni satiriche del profeta; da Damasco, il presidente siriano Assad si dichiara solidale ai familiari delle vittime e accusa l’Occidente di «complicità con i terroristi». Gli esponenti della jihad dichiarano la legittimità degli attacchi. [4] Occorre sempre tenere conto che il mondo islamico comprende ogni cosa internamente ad una dimensione ad un tempo religiosa e politica, per la quale Maometto è agente della trasmissione del messaggio divino in maniera analoga allo Spirito Santo ma è puramente umano, e ad avere caratteri di consustanzialità rispetto a Dio è invece il Corano.\nIl libro sacro dell’Islam ne La Sura di Muhammad, detta anche del Combattimento, così afferma: «E quando incontrate in battaglia quelli che rifiutan la Fede, colpite le cervici, finché li avrete ridotti a vostra mercé, poi stringete bene i ceppi: dopo, o fate loro grazia oppure chiedete il prezzo del riscatto, finché la guerra non abbia deposto il suo carico d’armi. Così dovete fare: ché se Dio avesse voluto si sarebbe vendicato anche da solo, ma non lo ha fatto per provare alcuni di voi per mezzo d’altri. E coloro che vengono uccisi sulla via di Dio, Iddio non vanifica le opere loro. – Egli li guiderà e l’intenzione loro farà buona - e li farà entrare nel Giardino che ha descritto.» [5] I toni cruenti sembrano fornire giustificazioni alla violenza, ma la Sura del Pellegrinaggio integra la visione specificando che «È dato permesso di combattere a coloro che combattono perché son stati oggetto di tirannia: Dio, certo, è ben possente a soccorrerli; - cioè coloro che son stati cacciati dalla loro patria ingiustamente, soltanto perché dicevano: ‘Il Signore è nostro Dio!’ E certo se Dio non respingesse alcuni uomini per mezzo d’altro, sarebbero ora distrutti monasteri e sinagoghe, e oratori e templi nei quali si menziona il nome di Dio di frequente.» [6]\nL’esortazione alla lotta riguarda quindi la difesa della vita di tutti coloro che sono fisicamente perseguitati per difendere quello in cui credono, eventualità espressamente ricondotta nell’ambito di ogni forma religiosa, e si richiama alle condizioni di continuo scontro che nel VII sec. segnano l’apparire dell’Islam. Se il termine jihad, con il quale spesso si indica la guerra santa, nemmeno compare nel Corano, ricorre il termine mujàhada, che nel linguaggio dell’allegoria indica lo sforzo di perfezionamento di sé al quale appartiene anche il perdono, che non può legittimare alcun delitto. [7] Dove, pur se refrattari al culto delle immagini, si è pratici di figure retoriche quali le allegorie, si può pure comprendere che qualsiasi ipotesi su idolatria o blasfemia nei riguardi di una vignetta è del tutto fuori da ogni parametro.\nNel mondo occidentale i riferimenti più condivisi dei rapporti sociali sono perlopiù quelli di una società secolarizzata che si definisce internamente alle comunicazioni di massa, generalmente considerate come se non fossero strutture di mediazione ma comportassero la realizzazione di qualche verità assoluta, e quindi con una certa religiosità. E infatti, per un critico acuto come Debord la società dello spettacolo effettua esattamente la ricostruzione materiale dell’illusione religiosa, rendendo opaca e irrespirabile la stessa vita terrena e scindendo l’uomo in se stesso; [8] aggiorna questi rilievi il filosofo Perniola, che individua nella tendenza a nascondere le identità, tipica dello «spettacolo integrato» e della comunicazione, un’affinità con la «semiosi ermetica» propria alle forme aberranti di esoterismo, che pretendono di stabilire analogie tra tutte le cose sottraendo al linguaggio la possibilità di compiere affermazioni sensate. [9]\nIn questa società dai molti nomi e dalle tante chiacchiere, le voci prevalenti possono dividersi in quattro grandi gruppi, ognuno poco incline a considerare le ragioni degli altri e perciò larvatamente integralista e intrinsecamente meschino. Per alcuni (1), la libertà d’opinione è esclusivo patrimonio occidentale, forse nasce proprio in Francia, ma esternamente a certi confini non esiste neppure. Per altri (2), può pure essere esercitata, ma soltanto in maniera rigidamente conforme ad un’idea di rispetto piuttosto riverente e servile, e se qualcuno viene ammazzato è perché se l’è cercata. A detta poi di altri ancora (3), i musulmani sono tutti terroristi, tutti assassini, tutti da ammazzare, anche a distanza, meglio di come già possa essere in corso da tempo. E ci sono pure quelli (4) per i quali il totalitarismo islamista non esiste davvero e si riduce a pura emanazione di un Occidente potentissimo e crudele. E poi c’è anche chi (privo di particolari menzioni, e quindi da contrassegnare con un bello “zero”) non assume alcuna posizione e non veicola nessun contenuto, continuando però ad essere onnipresente in dibattiti che chissà perché vengono ancora chiamati culturali.\nUna certa mancanza di concretezza c’è tuttavia anche nel riferimento ai “valori” per definire la libertà d’opinione che caratterizza l’umorismo caustico di Charlie Hebdo, nel quale possiamo trovare l’espressione piena di un non-conformismo che risponde a quanto Michail Bachtin ha chiamato «sentimento carnevalesco del mondo». La satira, che è rivoluzionaria nel suo aspetto popolare e critica in quello letterario, ha una storia di lungo periodo, e trova a Roma sistemazioni e contaminazioni peculiari e precise, al punto da far dire a Quintiliano, impegnato nella decodifica delle forme retoriche, che sia tota nostra –_ _cioè romana. [10] Per statuto, la satira non guarda in faccia nessuno e tanto meno può compiacersi d’astrazioni: pertanto, si diverte a prendere a randellate quelli che ordinariamente vengono chiamati valori ogni santo giorno, relativizzando la posizione di chi esige il panegirico.\nIl grande maestro di tale impostazione, che va oltre la satira ma permette di comprenderla secondo i connotati propri alle feste dionisiache celebrate nelle tragedie greche, è Nietzsche: i satiri che costituiscono il coro hanno i caratteri intermedi tra uomo e capro ed esprimono l’allegoria del rapporto originario tra cosa in sé ed apparenze nel quale l’individualità giunge a spezzarsi portando ad una fondamentale oscillazione di identità ed esperienze. [11] Inoltre, l’affermazione «Non esistono fenomeni morali, ma solo un’interpretazione morale dei fenomeni…», [12] se riconoscere il carattere illusorio di quanto pretende elevatezza, non è per degradare ogni realtà a capriccio: piuttosto, suggerisce l’esigenza di collegarsi ad un processo di conoscenza né facile né comodo, che giunge addirittura a sopprimere se stesso, dissolvendo ogni ideologia per affermare un mondo “liberato”.\nPer rispettare la propria integrità, la satira esige la demistificazione d’ogni integralismo palese o presunto: la satira o è integrale, o non è. La satira non può piacere a chi pretende assolutezza, e del resto non vuole affatto piacere né compiacere alcun potere istituito, e inoltre il suo intento non è soltanto quello di provocare: esige cambiamenti. L’antecedente storico delle impertinenti prese di posizione dei vignettisti francesi, solo superficialmente trucide e che oltre alle dissacrazioni offrono anche discussioni e programmi, è rappresentato dalla libellistica illuminista pre-rivoluzionaria di seconda generazione, caratterizzata da una produzione dichiaratamente teppista e dissacrante, che in giornali quali Le gazatier cuirassé** **regalava delizie quali «il confessore del re flitra con i paggi, e il re è così sottomesso ai consiglieri da essere libero soltanto di andare con l’amante, carezzare i cani e firmare matrimoni». [13]\nTuttavia, se oggi il mondo si è liberato di tutto tranne che di se stesso e la nostra realtà è andata aldilà anche del relativismo, è pure accaduto che il nichilismo più truce ormai lo si sconta proprio nella dimensione piatta e soffocante che accomuna integralisti islamici e liberisti occidentali. Va inoltre considerato che attitudini quali secolarismo e laicismo, che prescindono completamente dalla considerazione del sacro e della religione, non colgono le implicazioni tra religiosità e laicità oggi particolarmente pressanti. Se il tentativo di ripristinare l’assolutezza dei valori costringe all’astrattezza esponendo le idee a conflitti e dissoluzioni e quindi all’inconcludenza, l’indagine sui* processi* attraverso i quali vengono attribuiti valori e interpretazioni ai nostri gesti restituisce di continuo significati possibili al reale. Se questo non viene inteso, meglio riconoscere la propria inabilità ad esistere.\nOccorre ironia. La quale, laddove non si confonda con la conciliante faciloneria postmodernista che pretende di livellare ogni asserzione, [14] mantiene capacità cognitiva laddove permette di elaborare discorsi a livelli molteplici e di proporre insolite commistioni di codici. Tale attitudine può somigliare alla satira ma si differenzia nel mantenere aperto ogni discorso, e può proporsi quale strumento di formulazione e decodifica: il punto decisivo è che, anche laddove la dissimulazione rimane non riconosciuta, si afferma l’importanza di inoltrarla nei confronti di abitudini e vizi mentali più diffusi, e così scombinarli senza troppi riguardi nei confronti della loro presunta autorità. Se, come ricorda ancora Nietzsche, «Tutto ciò che è profondo ama la maschera; le cose più profonde provano perfino odio per l’immagine e il simbolo», [15] ogni simbolo è anche un immancabile invito a guardare più in là, e quanto appare come mascherato mantiene sempre una dimensione di profondità nella quale cercare.\nDieci morti nella redazione del giornale, quattro nel negozio kosher, tre poliziotti. Ad ogni modo, riuscire ad arrivare a 80 anni a cazzo dritto, come il grande fumettista Georges Wolinski, ebreo e comunista nato in Algeria quando era colonia francese, e morire solo perché ti hanno sparato, rappresenta un traguardo ammirevole. Ai funerali di domenica 11 gennaio erano presenti due milioni di persone, alle quali si aggiungono 50 autorità politiche, 1300 militari e 5000 poliziotti. La solidarietà è stata virale e condivisa, come si dice per i fenomeni mediatici che funzionano e il cui contagio resta del tutto epidermico. «Siamo tutti Charlie, con le matite degli altri», recita una vignetta di Gabriele Della Rovere sulla testata satirica italiana Il Male che, mentre segnala le ipocrisie del facile cordoglio degli pseudo-satiri impotenti, elogia la rivista francese per «il rifiuto sprezzante di qualsiasi compromesso con i potenti, i loro partiti e le loro chiese». [16]\nL’11 gennaio a Parigi, oltre ai politici europei, molti esponenti internazioni, tra i quali quelli di Egitto, Turchia, Russia, Emirati Arabi Uniti, tutti insieme democraticamente; il premier ungherese Viktor Orbán, che punisce per legge «l’informazione non equilibrata», cioè quella che non fa comodo a lui, ha preso l’occasione per rilanciare politiche xenofobe, particolarmente pericolose in un paese di confluenze. Le parole di Luz, superstite della strage perché il giorno della strage era il suo compleanno ed è arrivato tardi alla riunione, focalizzano la paradossale vignetta del reale: «Abbiamo visto sfilare tutti i nostri personaggi. Pure l’assurdità contro la quale ci battiamo, era alla marcia». [17] Poco dietro, una moltitudine di persone, unite dalla protesta contro l’assurdità di guerre e stragi apparentemente senza scampo; tra loro, anche quelli che hanno cavalcato i tragici fatti per farsi pubblicità.\nNel gloriosamente “irresponsabile” numero di Charlie Hebdo successivo alla strage, possiamo vedere tutti costoro nell’imbarazzo dimostrato da Luz verso l’assimilazione tra il corale tributo di popolo e le politiche di unità nazionale, nelle autoparodistiche contromanifestazioni del Fronte Nazionale dileggiate da Schwarte, nei cittadini medi avvezzi ad indignarsi per riflesso pavloviano e tanto per fare mucchio, ritratti da Coco del ciccione che si gratta e dice: «E vabbé, alla fine so’ Charlie». [18] La rivista è stata distribuita anche sui voli dell’Air France, la tiratura ha superato le 7 milioni di copie, le quotazioni su Ebay per le prime edizioni hanno oltrepassato i 4000 euro una settimana dopo.\nNoi tutti, anche se abbiamo soltanto un cuore traditore e mezzo neurone fulminato, non possiamo fare altro che piangere Wolinski e le sue fulminanti donnine tuttofare, Cabu e le sue mitragliate di blasfemia ecumenica contro rabbini, preti e mullha, Tignous e i suoi sin troppo concilianti terroristi pieni di pulci, il direttore Charb e la sua profezia su un prossimo attentato in Francia pronunciata da un fondamentalista: «Aspettate! C’è tempo sino alla fine di gennaio per farsi gli auguri!», [19] Philippe Honoré, a cui si deve l’ultimo tweet lanciato prima della strage, dove in un denso bianco e nero ritrae Al Baghdadi che augura: «E prima di tutto, la salute!». E possiamo ancora ridere, se sappiamo come si fa.\nSe sappiamo davvero vedere, possiamo anche stupirci di una copertina con Maometto piangente su sfondo verde, che provvisto del trendissimo cartello “Je suis Charlie” incita al perdono. [20] Come Luz ci ha abituato a vederlo, ha la faccia simpatica e un po’ da fattone e il turbante simile ad un bel paio di coglioni: eppure, questa incitazione che sovverte ogni schema previsto sembra davvero emergere da un mistero. [21] Possiamo anche rallegraci che Il Vernacoliere, i cui rari riferimenti ai musulmani sono stati fatti perlopiù per evidenziare contraddizioni piuttosto locali, perché un analogo della rivista francese in Italia non esiste, intenda fare giustizia dedicando maggiori attenzioni all’Islam, con tutta la pensosa consapevolezza dei rischi dell’integralismo e delle esigenze della politica e della satira. [22] E anche dove non si è d’accordo, anche dove c’è altro da dire, rideremo di tutto, come recitava una splendida vignetta di Cabu affollata di fanatici infuriati: [23] rideremo di tutto, sempre, anche dal fondo delle lacrime.\nLa rivista, nella quale si raccolgono parte delle esperienze della precedente testata Hara-Kiri, esiste dal 1970, una settimana dopo che le pubblicazioni del supplemento settimale L’Hebdo Hara-Kiri erano state sospeso per una copertina dove la morte di De Gaulle veniva assimilata ad un coevo incendio in discoteca che aveva causato 146 morti: “Ballo tragico a Colombey: un morto”. La denuncia dell’ipocrisia di media e istituzioni non risparmia neanche se stessi: «Leggete Charlie Hebdo, il giornale che approfitta delle disgrazie altrui». L’attuale incarnazione prende vita nel 1992, e non è dedicata soltanto alla satira disegnata ma presenta anche inchieste, servizi e pagine culturali.\nCaratterizzata da una vivace pluralità di posizioni, è espressione di una stampa e di una sinistra radicale né priva di slanci creativi né di rischi di capitolazione; tali contraddizioni sono parte integrante del suo patrimonio genetico, per il quale, come nota con acutezza lo scrittore Michel Houllebecq, il trionfalismo giovanilista formula le sue contestazioni al capitalismo internamente all’industria del divertimento e in quindi in fondamentale solidarietà con le sue tensioni. [24] L’attacco alle religioni è uno degli ingredienti preferiti e non soltanto per una particolare vocazione all’irriverenza praticata dagli autori, i cui antecedenti sono nell’anticristianesimo culturale che percorre la Francia almeno dai tempi di Voltaire: è il clima globale e quotidiano di guerra santa e nevrosi religiosa a rappresentare un argomento inevitabile per chi fa critica del presente. [25]\nNon aiuta però a ritrovare le capacità critiche capaci di disinnescare odio e integralismo il limitarsi ad una suggestiva promenade parigina, oppure lanciare qualche tweet e poi dimenticare tutto il giorno dopo -  tanta ci sarà qualcun’altro pronto a farsi ammazzare, altri cordogli da esprimere più o meno sciattamente. C’è molto altro da fare e, senza stare ad aspettare le fesserie dei vecchi e nuovi media, tante battaglie sono già state fatte anche grazie a qualcosa che si chiama autonomia del sapere: può aiutare a comprendere questo come, in altri periodi, il lavoro intellettuale del mondo islamico prendeva a modello proprio la Francia pur se ne rifiutava il dominio coloniale, mentre da parte loro gli scrittori francesi che criticavano il colonialismo non si sentivano certamente obbligati a rappresentare la politica estera e l’unità nazionale del loro paese. E l’incontro tra loro non è episodico, ma programmatico.\nInfatti, negli anni Cinquanta la rivista libanese Al Abad, fondata nel 1953 a Beirut da Suhayl Idris, si ispira espressamente a Temps Moderns di Jean-Paul Sartre e associa la lotta di liberazione algerina al movimento di unità del movimento arabo: alla denuncia della violenta politica francese nel paese si unisce la partecipazione degli scrittori francesi favorevoli all’autodeterminazione algerina. Sono ospitati scritti di Sartre, Claude Bourdieu e Jean Sonnac, traduzioni di Simone de Beauvoir e Albert Camus, particolare attenzione viene fornita al marxismo, all’esistenzialismo e alle loro contaminazioni. Sartre nel 1960 redige il Manifeste des 121, che proclama il diritto all’insubordinazione per i militari francesi e aderisce apertamente al Réasau Jeanson, organizzazione clandestina sostenitrice del Fronte di Liberazione Algerino. La rivista fornisce spazio a scrittori e intellettuali algerini, quali Kateb Yacine (che scrive in francese, autore del romanzo Nejima e di opere di teatro) e Aboulaid Doudouo (che scrive in arabo, e insegna anche nelle università di Vienna e Colonia), incoraggia forme di impegno (al iltizam) che non si limitano alla politica, ma riguardano la stessa espressione letteraria.\nTali propositi sono raccolti dall’egiziano Ahamad Kamal Zaki, deciso assertore di una responsabilità sociale dello scrittore basata sul rapporto essenziale con i meccanismi dell’esistenza, e capace di muovere il loro carattere rivoluzionario. Il suo compatriota Taha Hussein, al contrario, si dichiara scettico rispetto all’impegno e, affermando la priorità della scrittura rispetto ad ogni possibile interpretazione, dichiara: «Voglio sentirmi libero, libero come i tragici greci, non influenzati dalla religione o dai regimi politici». Nel vivace dibattito che si sviluppa su Al Abad, il libanese Raif Huri risponde che occorre considerare come atto politico qualsiasi espressione artistica, la cui materia sociale di base proviene dal perpetuo rinnovamento della realtà, e si propone di provocare prese di coscienza del vissuto comune. In tutta questa varietà di posizioni, il proposito intellettuale di ricostruire una patria autenticamente araba si associa al confronto aperto con la cultura occidentale. [26] Sono queste posizioni, da distinguere con forza tanto dal terzomondismo giustificatorio e piagnone quanto dall’islamismo aggressivo e autoindulgente, delle quali un’autentica cultura, laddove esista, deve rivendicare piena eredità.\nTuttavia, se la storia offre diversi esempi di rapporto tra Islam e Occidente, il presente sfugge di continuo a se stesso; appena aspiri ad afferrarlo, trovi qualcuno pronto a spararti: così, dichiarare la propria “irresponsabilità” è un modo per mantenersi responsabili per la parola e chiamarsi fuori dal gioco al massacro in cui la vita sociale è involuta. Al riguardo, si può osservare come in Italia la diffusione della copia Charlie Hebdo del dopo strage da parte de Il Fatto Quotidiano sia stata ampiamente boicottata da altre testate. L’accaduto testimonia una concorrenza talmente spietata da avallare censure sui vivi e sui morti e appropriazioni indebite di campagne e materiali, in rigida osservanza del culto del mercato. [27]\nIl volume Je suis Charlie pubblicato da Il Corriere della Sera è stato invece sommerso da una montagna di critiche per aver diffuso materiale di cui non deteneva diritto. [28] Tuttavia, il pur sempre ambiguo quotidiano milanese, che si è subito messo al riparo proponendosi di beneficiare la redazione del giornale francese e riconoscere il copyright a tutti gli autori coinvolti, ha realizzato un’operazione semplicemente indispensabile, rispettosa del dovere di cronaca e documentazione, e se il giornale ha ricevuto incrementi di vendite, i materiali reperiti in rete hanno ricevuto ulteriore valorizzazione, nonché benefici, dall’organizzazione editoriale e dalla promozione su circuito librario.\nI problemi sono complessi e urgenti: proprio per questo, coloro che parlano di diritto d’autore in astratto meriterebbero una causa per plagio. Il pirataggio fa parte dell’arrembaggio del presente, le cui condizioni sfuggono ampiamente di mano ai grandi gruppi, che comunque si mantengono egemoni. Le esigenze del pubblicare richiedono forme crescenti di interazione tra cartaceo e digitale, e se si vuole rispondere alla situazione non è più possibile “condividere” senza prendersi la decenza di citare fonti e rispettare condizioni d’uso. La questione è che il diritto d’autore, messo in crisi dall’infinità possibilità di duplicazione del digitale, deve ritrovare l’originario equilibrio di stampo illuministico integrando copyright e copyleft, ristabilendo piena tutela del lavoro degli autori; attualmente non è così, e il problema vero è che aumentano le difficoltà di accesso alla cultura, penalizzando ricerca e didattica a vantaggio delle concentrazioni di mercato. [29]\nTra le vignette pubblicate sul volume, don Alfonso ritrae a portare una delle bare parigine Gesù e Maometto: il primo chiede cosa hanno sbagliato, l’altro risponde: «Specie, fratello, abbiamo sbagliato specie.» [30] In questa troppo umana specie, aldilà del cordoglio di circostanza, la satira di Charlie Hebdo era già stata autorevolmente definita come «masochista» e «stupida» da New York Times, Osservatore Romano, Onu, musulmani dell’Udif e della moschea di Parigi, l’ex presidente Chirac e molti altri. [31] Il coro dello sdegno perbenista mondiale si mantiene anche nei confronti della copertina con il Maometto piangente, ne è impedita la diffusione in Inghilterra e in Egitto, tutele e controlli sono esercitati in Turchia e negli USA. [32] Se c’è qualcosa di veramente democratico, è proprio la censura, e la più grave è quella inconscia, la cui costrittività agisce silenziosa e indiscutibile impedendo spesso ogni minima comprensione.\nPapa Francesco, da par suo, ha condannato la strage, ma anche gli insulti alla fede. Se la citatissima boutade su «mamme e cazzotti» non è particolarmente memorabile, In altri interventi ha ricondotto in maniera piuttosto articolata la libertà d’espressione al rapporto religioso con la verità e quindi al rispetto del limite, suggerendo di non creare violenza invisibile e odio sociale. [33] Il presidente iraniano Rohani ha condannato le vignette ma, con un certo equilibrio, pure l’attacco alla rivista, colpevole di aizzare l’odio verso i musulmani; per Pour-Mohammadi, ministro della Giustizia, uomo di fiducia dell’ayatollah Khamanei, l’evento segna il fallimento delle politiche francesi e occidentali. [34] Le visioni teocratiche hanno una propria chiarezza, e tuttavia possono dimenticare che l’odio non vede perché è accecato da se stesso.\nLa posizione politica più accorta sembra formulata da François Heisbourg, presidente dell’International Institute For Strategic Studies: se libertà di spirito può servirsi anche dell’insolenza, per contrastare il terrorismo occorre evitare errori quali generalizzazioni razziste e leggi precipitose. [35] Sul giornale anarchico Umanità Nova si chiarisce che l’antimilitarista Cabu e i suoi pestiferi compagni da vivi non sarebbero mai diventati eroi di qualche crociata, assolutamente irriducibili agli schieramenti imposti dalla logica dello scontro delle civiltà così come alla destra razzista di Le Pen e al socialismo guerrafondaio di Hollande, e questo anche dove diversi settori della tradizione laicista repubblicana francese sono prossimi allo schieramento razzista e islamofobo. [36]\nIn tempi di anarco-capitalismo e guerre asimmetriche, per essere degni del diritto alla controversia e non ridursi in nessun modo a comparse nel «teatrino delle emozioni mediatiche», occorre chiedersi se davvero sia sempre possibile riportare ogni posizione espressa alla libertà di espressione e al libertarismo. [37] Dobbiamo farci più di qualche domanda, perché se l’illuminismo ha una sua dialettica e la Francia ha conosciuto non solo la rivoluzione ma anche assolutismi e restaurazioni, dall’altra parte una cultura come quella islamica, profondamente contraria alle rappresentazioni antropomorfe del divino e ad ogni culto delle immagini, ignara della stessa possibilità linguistica della bestemmia, in vari luoghi e modi è ancora impegnata a protestare contro le vignette. [38]\nA quale testimonianza ci stanno chiamando gli eventi? «Conosco fin troppo bene il motivo del disagio provato in vicinanza dell’Islam: ritrovo in esso l’universo da cui provengo; l’Islam è l’Occidente dell’Oriente. […] Come l’Islam è rimasto cristallizzato nella contemplazione di una società che era reale sette secoli fa, i cui problemi aveva allora risolto con soluzioni efficaci, noi non riusciamo più a pensare fuori dagli schemi di un’epoca già chiusa da un secolo e mezzo.» [39] Alla luce di queste parole, pronunciate dal grande antropologo Lévi-Strauss, ha senso l’alternativa falsamente tollerante tra un presunto diritto alla blasfemia (che in definitiva ritroviamo più facilmente negli assassini, piuttosto che nelle persone spiritose) e la pretesa assolutista del fanatismo idolatrico (tipica dei bacchettoni d’ogni contrada, incapaci di pietà pure verso i morti ammazzati)?\nE dove sembrano particolarmente esasperate e odiose alcune manifestazioni dell’intolleranza islamica, non potrebbe l’intolleranza occidentale essersi diffusa al punto da far saltare il confine tra politica e satira, impedendo così con lo scherno denunce più approfondite? Non potrebbe la satira, laddove non è costretta all’estinzione da una politica ormai ridicola per conto suo, ritrovarsi dalla parte degli sciovinisti e degli intolleranti e quindi del potere nella sua forma più subdola, quella che ha contribuito all’origine dello stesso terrorismo islamico? Occorre quindi fare delle distinzioni, laddove le vignette della rivista danese Jyllands-Posten (2005) e soprattutto il film di produzione statunitense Innocence of Muslim (2012), ambedue contestatissimi, rientrano in una casistica di intolleranza, sciovinismo, e ridicolo: tuttavia, in Charlie Hebdo, nonostante la totale irriverenza e l’aperto dileggio, è riscontrabile un progetto politico e culturale la cui portata, piaccia o meno, non può essere sottovalutata da nessuno.\nLa crisi della libertà d’opinione è palpabile: c’è persino chi ci muore. Le questioni però si sono fatte particolarmente controverse. È legittimo prendere come esempio di censura un dissenso rispetto alle politiche omosessualiste, [40] laddove nel coretto mediatico rispetto a quella che ormai è diventata l’ideologia dominante a favore dei matrimoni gay sembrerebbe consentito dire soltanto sì, e qualsiasi dibattito effettivo è costretto ad incontrare lamentose isterie? Non potrebbe invece essere che indurre a mostrare l’ano favorisca la diffusione di uno spirito di sottomissione più efficace e diffuso di quanto abbia mai permesso nessuna religione e civiltà, sulle quali poi si presume di sapere ogni cosa anche quando s’ignora quasi tutto? Il problema autentico non è quindi la libertà d’opinione, perché chiunque può dire qualsiasi scemenza senza preoccuparsi di ragioni e conseguenze: il problema, sempre più complesso, è esprimere un’opinione provvista di consistenza, dato che per farsi un’idea onesta occorre confrontarsi con l’alterità, anche con la propria. Così, ritrovare i disconosciuti rapporti di reciproca implicazione che intrattengono Islam e Occidente rappresenta un campo privilegiato per questa ricerca: può aprire la strada Angels(2002) dove Norah Jones canta con i Wax Poetic di Ilhan Erşahin, sassofonista turco residente a New York, un brano di hip-hop raffinato e cosmopolita.\n2. Come ciechi nella terra dei ciechi\nLa parte asiatica di Istanbul, dove oggi è Kadikoy e un tempo Caldedonia, fu chiamata dall’oracolo di Delphi «terra dei ciechi» perché gli abitanti avevano trascurato le potenzialità di porto commerciale della terra a cui guardavano, destinata a diventare capitale di imperi grandi come mondi. Agli albori della cristianità, quella stessa terra diede il nome al concilio che decise il dogma dell’incarnazione; i turchi ottomani vi si stabilirono già durante il declino bizantino. Sull’altra sponda, oggi i minareti si elevano non distanti dai grattacieli.\nNel medioevo andaluso, dalla parte opposta del Mediterraneo, il filosofo arabo e aristotelico Averroè era persuaso che al volgo bastasse fare riferimento al Corano e che non capisse davvero nulla di filosofia, la quale va attentamente tutelata dalle volgarizzazioni; tuttavia, afferma pure che nel cammino per la conoscenza è lecito fare errori e a nessuno può essere proibito lo studio. [41] Originario di Cordova, dove secoli prima nacque Seneca, morì nell’altra sponda del Maghreb (Occidente) per l’esilio decretatogli dagli Almohadi, gli integralisti dell’epoca. Il suo pensiero si diffonde grazie ai copisti ebrei e alle influenze esercitate nel mondo latino, non senza diversi fraintendimenti, e può aiutare a comprendere quanto Islam ed Europa siano in realtà, contro l’uso linguistico dominante, due Occidenti paralleli.\nIl filosofo arabo Al Jabri assume Averroè quale esempio della possibilità metodologica di un razionalismo capace di comprendere insieme fede e scienza, mantenendo la legittimità dei loro diversi livelli; contro ogni fumoso misticismo, invoca la ragione, una lanterna che può essere portata anche in pieno giorno. [42] Il filosofo ebreo Leo Strauss prende Averroè a modello per ripensare i rapporti tra sapere e potere; la filosofica Atene e la religiosa Gerusalemme sono emblemi di due mondi inconciliabili; sovvertendo le basi della modernità occidentale, conclude che la verità concettuale è distruttiva per gli interessi politici della città: al sapiente occorre pertanto un prudente adeguamento alla vita comune. [43] Al Jabri muore prima della primavera araba, e il suo pensiero permette di comprendere le tensioni implicite delle rivolte, che ancora non hanno manifestato i loro pieni potenziali; Leo Strauss, pur se reputato maestro da parte dei neo-con americani, risulta infinitamente superiore alle follie delle guerre globali e alla immensa imbecillità di chi le ha ordinate.\nAverroè, per quanto modello di razionalità e tolleranza, certamente si sarebbe risentito del modo con cui generalmente si parla di pratiche islamiche quali donne velate o macellazione animale. Eppure, tra le verità che sfuggono ai nostri sensi, ci sono anche quelle “carnali”. Sotto il velo le donne accrescono sensualità, evitando però di introdurre nel mondo sociale un disordine (fitna) che rischia di corromperlo: se questa è l’idea di base, la copertura del volto non è prescrizione coranica, appartiene ai costumi e presenta innumerevoli differenziazioni. [44] Le carni pure (halal) sottoposte a macellazione rituale e dissanguamento evitano le sofferenze per l’animale e sono più sane di quelle intossicate dal sangue e dai sonniferi; il taglio della testa (zibah) ha poi trovato un’efficace applicazione all’economia occidentale nella macellazione intrapresa da Bin Laden, nella cui trappola la politica occidentale è caduta tutta intera in pieno.\nIl burqa integrale è proprio all’integralismo e si scontra con le normative securitarie occidentali, ma in Francia è stato proibito il semplice velo nelle scuole e negli uffici pubblici in nome della laicità dello stato. La stessa prescrizione è stata a lungo praticata in Turchia, dove è diventato emblema d’indipendenza da parte delle giovani donne; la polizia, particolarmente laica e occidentalizzata, sembra non dire nulla alle ultraortodosse che tutto celano allo sguardo. In diversi contesti musulmani, le donne vanno in giro “sfacciate” come piace agli occidentali, pur se riservate come Maometto suggerisce. [45] Tra queste, la sociologa femminista marocchina Fatima Mernissi, critica anche contro il dogma della taglia 44 che imprigiona le donne occidentali, [46] permette di comprendere le paure dei musulmani, che coinvolgono tanto l’Occidente in cui si trovano coinvolti eppure stranieri, quanto il passato al quale restano legati pur ignorandolo, impedendo loro di aprirsi al presente: presente che, per altri motivi, sfugge anche agli occidentali.\nIl discorso sulle donne rientra nella negazione della differenza quale valore e ricchezza: «Gli arabi hanno osato fare due cose che nessun altra grande civiltà ha mai tentato: negare il passato, un passato oscuro, e nascondere il femminile. E il passato e il femminile sono due poli nei quali si riflette la fonte di ogni terrore: la differenza. […] Ditemi per piacere come si può distinguere il maschio se è proibito vedere il femminile, se la femminilità è un buco nero, un vuoto silenzioso, una faccia assente? […] Le donne furono velate non solo perché la loro invisibilità permetteva di dimenticare la differenza e creare l’illusione che la umma [comunità dei fedeli musulmani] fosse unita perché era omogenea, ma soprattutto allo scopo di far dimenticare alla gente quello che gli arabi della jahiliyya [l’epoca che precede l’Islam, definita come ‘ignoranza’] sapevano fin troppo bene: il corpo con la sua sensualità indomabile è l’irriducibile fortezza dell’individualità sovrana.»\nProsegue Fatima Mernissi: «Ciò cui assistiamo oggi è la rivendicazione da parte delle donne del loro diritto a Dio e alla tradizione storica. Ciò assume varie forme. Ci sono donne attive all’interno di movimenti fondamentalisti e altre che studiano una reinterpretazione del retaggio musulmano come ingrediente necessario della nostra modernità.» Conclude Massimo Campanini: «Non si tratta quindi di una liberazione contro il Corano e l’Islam. Si tratta piuttosto di un recupero della storicità, coerente con il bisogno che di essa hanno mostrato un po’ tutti i pensatori islamici contemporanei.» [47]\nIl recupero di questa storicità può far scoprire nel Corano tanto richiami a Roma e a Bisanzio, quanto alla Grecia e all’ellenismo. La filosofia di Aristotele è stata trasmessa all’Europa soprattutto per opera di Averroè, e l’idea di legge islamica (djn) è affine a quella romana (jus), in quanto assimila “cose umane e divine” in un medesimo ordine giuridico. Nella Sura I Romani l’Impero (d’Oriente, all’epoca l’unico rimasto) è definito «promessa dell’Islam», la sua rivincita contro i Persiani porta «rallegramento» ai credenti; storicamente, è proprio in quella circostanza che prende luogo la predicazione di Maometto. [48] Nella Sura della Caverna si afferma che «il potere in terra e la via per giungere ad ogni cosa» di Alessandro Magno (dhù alQarnaìn, “quello delle corna”) fu deciso da Allah; le corna da cui è caratterizzato sono un simbolo di potenza e divinità, soltanto successivamente retrocesso. [49] Il piano espansionistico dell’Islam, dopo aver strappato numerosi territori alla Roma d’Oriente, si dirige con l’orda delle tribù saracene verso l’Europa e sogna la Roma dei Cesari e l’Italia, la “lunga terra”;[50] nel 652 inizia la conquista della Sicilia, e conosce un arresto nel 732 a Poitier da parte del re dei Franchi Carlo Martello.\nPirenne ricorda che è l’azione di Maometto a spezzare l’unità del Mediterraneo e a chiudere Bisanzio ad Oriente, permettendo così a Carlo Magno di recuperare il progetto imperiale e riportare il baricentro economico nel continente. [51] Gli Ommayyadi, scacciati da Baghdad dagli Abbasidi, nel 756 approdano nella penisola iberica e fondano a Cordova l’emirato andaluso: momento di fioritura della cultura araba ed esempio di piena convivenza tra i tre monoteismi, conosce al proprio interno frazionamenti e ribellioni. Durante l’interregno tra impero carolingio e sassone, mentre a Roma il papa è pressappoco un principe, in terra europea si registrano accordi tra re cristiani e componente islamica, così come proseguono i conflitti interni ad ogni civiltà.\nNel 942 Ugo di Provenza stabilisce rapporti commerciali con il califfo Abd ar Ramân III, e cerca di utilizzare i Saraceni di Frassineto, provenienti dall’Andalusia e attivi nei traffici anche con i Berberi del Magreb, come milizia di confine contro Berengario del Friuli, rivale del sovrano provenzale nelle cariche di re d’Italia e imperatore. Questi accordi non sono affatto isolati: i più notevoli riguardano quello tra il patrizio bizantino della Sicilia e l’ultimo governatore abbasside dell’Ifriqiya (fine VIII sec.); quello tra Napoli, Gaeta, Amalfi, Salerno, il vescovo di Capua e il principe di Benevento con i Saraceni di Palermo e di Kairouan (875); c’è poi la missione di Giovanni di Gorze a Cordova che per incarico dell’imperatore Ottone I chiede la cessazione degli attacchi pirateschi a pellegrini e viaggiatori cristiani (953-956). [52] La storia europea passa anche per l’Islam.\nLa storia islamica non prescinde da quella occidentale. Le Crociate sono emanate al termine del concilio di Clermont nel 1095 dal papa francese Urbano II, mentre a Roma, che ne rimane estranea, è retta dall’antipapa Clemente III; i cavalieri cristiani cominciano la spedizione sterminando gli ebrei di Lorena. Tra gli obiettivi delle varie spedizioni c’è anche la lotta all’impero bizantino (1204); tra le crociate interne, quella contro gli eretici albigesi (1209-1229). La conquista della Terrasanta rimane effimera, ma la potenza degli Arabi cosi come quella di Bisanzio risulta definitivamente compromessa; tra i musulmani, spicca la nobile figura del Saladino, e tra i rivali Franchi e Turchi si registrano attestati di stima e si diffonde la leggenda della loro comune discendenza troiana. [53]\nI Turchi Ottomani danno forma ad un impero romano islamico che per cinque secoli contende il Mediterraneo all’Europa e mantiene sedi diplomatiche nei paesi del continente. Nel 1532 il re francese Francesco I di Valois muove guerra a Carlo V alleandosi con l’imperatore turco Solimano il Magnifico e con i principi protestanti ostili all’imperatore cristiano, che infrangono l’unità religiosa dell’Europa disconoscendo l’autorità del pontefice. Da parte loro, i cristiani greci ortodossi si erano separati da Roma già nel 1045, mentre nel 1453 alcuni di loro, soprattutto quelli di osservanza monofisita, si convertono all’Islam con la conquista turca di Costantinopoli, mentre altri contribuiscono al rinascimento diffondendo la cultura bizantina tra Europa e Asia.\nNonostante la magnificenza del potere e la vastità del dominio, l’impero turco non ebbe piena egemonia e conobbe diversi contrasti: oltre che dai paesi europei a cui contende i territori di mezzo, anche da parte degli sciiti, alloggiati nella zona della Persia che già era stata rivale dei Greci, e anche dai sunniti, sudditi e fratelli di fede. Al tempo della decadenza, il più grande impero musulmano mai esistito era chiamato “il malato d’Europa” (occhio: non dell’Asia); i paesi europei lo tenevano in vita per avvantaggiarsi dei suoi residui, dai quali per interesse di Inghilterra e Francia nascono i moderni paesi del Medio Oriente. La storia contemporanea che ancora ferisce l’Islam e l’Occidente parte proprio da qui.\nSuomission di Michel Houllebecq immagina un futuro piuttosto prossimo in cui la Francia cade sotto un governo islamico regolarmente eletto. Il romanzo entra nel vivo della vicenda soltanto dopo aver fatto compiere ad un insegnante universitario esperto di Huysman, scrittore noto soprattutto per la claustrale raffinatezza di A rebours (1884), un quadro generale della decadenza degli studi umanistici. Nei corridoi dell’università appaiono dei barbuti musulmani di scorta a vergini in burqa, intente a seguire diligentemente lezioni di letteratura francese di un professore gay e «infilantropo». Subito dopo, si parla della partecipazione elettorale contro il Fronte Nazionale di Marina Le Pen della Fratellanza musulmana, prevedendo l’alleanza di questi con il Partito socialista.\nIl libro di Houllebecq dispiega l’ascesa nelle fatiscenti istituzioni illuministe di un Islam ispirato, con moderazione e sobrietà, all’impero romano e alla figura di Augusto, segue alcuni dei blandi contrasti opposti dagli ambigui Identitari, descrive lo smarrimento sociale derivato da riforme e cambiamenti e dalla perdita definitiva delle coordinate politiche di destra e sinistra. Infine, senza nessun rimpianto per il passato, porta sulla soglia di una nuova prosperità, che avviene grazie al rilancio del ruolo dell’istruzione e della famiglia e all’allargamento dell’Unione Europea ai paesi musulmani del Mediteranneo. [54] Houllebecq, che ha una scrittura capace di accarezzare il sublime pur sprofondando nella merda, [55] costruisce tensioni sottili per poi risolverle proprio come non ti aspetti, e non ha per nulla posizioni ostili rispetto all’Islam, come piacerebbe ai liberal noiosi che si affannano a cercare fobie ovunque. [56] Anzi, Soumission può permettere di disinnescare diffuse paure: del resto, come afferma nel testo un personaggio che lavora ai servizi segreti, ormai «bisogna convivere».\nIl romanzo esce il giorno della strage, al tavolo della redazione di Charlie Hebdo stanno confrontandosi sui suoi contenuti: Houllebecq in persona troneggia sulla copertina della rivista in quel momento in edicola, ritratto da Luz con il cappello a punta da indovino, così da coglionarlo come si deve, mentre predice di perdere i denti nel 2015 (ha pure lui i suoi problemi) e fare il Ramadam nel 2022 (l’anno in cui ambientato il libro). Nel retro, tra “le copertine a cui si è scampati”, lo scrittore appare in braccio a Marina Le Pen innamorata: la firma è di Cabu, uno dei trucidati; tra le altre perle, quella in cui si pippa una strada di cocaina fino ad arrivare ad Allah, realizzata da Coco, la donna che ha aperto la porta agli assassini. Insomma, satira, ironia e provocazioni letterarie non fanno sconti a nessuno e non servono a fomentare campagne xenofobe. [57]\nSatira deriva dalla parola latina satura lanuxi, che indica il vassoio “colmo” di offerte da donare agli dei. La pratica della satira è strettamente collegata all’aspetto pubblico dell’esercizio del potere; nel suo esercizio si propone di mostrare contraddizioni e indurre al cambiamento. Nel porsi al “confine” di quanto è politicamente consentito e nel suo dichiarato intendo di infastidire, può essere oggetto di persecuzione quanto di tutele; una sentenza della Cassazione l’ha giuridicamente definita quale «manifestazione di pensiero talora di altissimo livello che nei tempi si è addossata il compito di ‘castigare ridendo mores’, ovvero di indicare alla pubblica opinione aspetti criticabili o esecrabili di persone, al fine di ottenere, mediante il riso suscitato, un esito finale di carattere etico, correttivo cioè verso il bene.» [58]\n«Chiuso nell’ambito dell’Islam», Averroè mai conobbe il significato di tragedia e di commedia: dopo aver espresso tale pensiero, Borges smette di credere in lui, e il filosofo sparisce. [59] Ora che, oltre ad Averroè e Borges, sono spariti pure Wolinski, Cabu e tanti altri, eppure continuiamo a credere in loro, la parte di Islam convinta della propria peculiare ma ancora incerta modernità e quanto resta dell’Occidente arrogante ma dimentico del proprio splendore devono definitivamente riuscire a convivere: non per sopportarsi, ma per imparare qualcosa l’uno dall’altro. Ora che, parafrasando il grande scrittore argentino, non ci resta che continuare a narrare il «processo di una sconfitta», uno sforzo per comprendere cosa è satira, in cosa corrisponde la sua irresponsabilità, dobbiamo cominciare a farlo tutti.\nDa parte sua, Houllebecq rivendica d’essere «irresponsabile» in modo da poter continuare a scrivere senza essere strumentalizzato. Riconosce che la libertà si è fatta ormai «troppo faticosa»: la sottomissione che l’Islam racchiude quale suo significato sembra così particolarmente desiderabile. François, il protagonista del romanzo, che risponde alla sua tipica tipologia del «farabutto cinico capace talvolta da farsi attraversare da un pizzico di sincerità», non riesce a trovare nessuna fede di fronte alla Vergine Nera di Rocamodour, e si converte all’Islam perlopiù per opportunismo.\nDa parte sua lo scrittore francese, assertore di una religione dell’umanità di stampo positivista e comtiano e ateo e in un modo ormai avvertito come «insopportabile», auspica un’«ibridazione» tra Cristianesimo e Islam, il quale se privo di carattere violento non ha purtroppo un papa «capace di indicare la retta via una volta per tutte.» [60] C’è una nostalgia al fondo di queste parole che prescinde un po’ dalla storia: se l’Islam è effettivamente privo di un centro e di una “chiesa” ed è caratterizzato dal rapporto personale con la divinità, la figura del papa dal rinascimento in poi ha in teoria la funzione di guida soltanto per i cattolici; inoltre, tanto il carattere di universalità proprio al termine cattolico, quanto l’ibridazione dalla quale ogni forma culturale proviene, sono caratteri ampiamente rimossi.\nQuando i cupi propositi dei terroristi islamici erano lontani, i CCCP cantavano Punk Islam(1984), che riusciva a cavar dai bigotti non si sa quanti diavoli. Oggi, nel continuare a perderci ad Istanbul come suggerisce la canzone, possiamo trovare un profeta più plausibile del povero pur se elegantissimo Gheddafi invocato nella canzone nel buon vecchio Gesù Cristo. Incline alla provocazione, imperturbabile alle minacce, la sua nascita ebrea non lo scampa da rapporti controversi con le autorità israelite, e rimane particolarmente gradito ai musulmani per quanto non nei termini incarnazionisti.\nCi si creda oppure no, attraverso il suo messaggio la Chiesa, con tutti gli avversari interni ed esterni che ha saputo o dovuto meritarsi, e con i vari anticristi che “cateconticamente” genera e trattiene, [61] è nei secoli riuscita a rinnovare la possibilità operativa di integrare immanenza e trascendenza, consegnando l’universalità del diritto romano e della filosofia greca ad un futuro sempre assetato di verità e giustizia. Tuttavia, le complessità concettuali del Cristianesimo, se sfuggono ampiamente ai credenti per inerzia e agli atei per pigrizia, [62] possono tuttora risultare più estreme di trasgressioni ormai ordinarie [63], mentre continuano a strutturare la forma culturale di un «officium» caratterizzato da impersonalità ed efficacia. [64] Per tutti, potrebbe essere più interessante recuperare una memoria di lungo periodo piuttosto che continuare a farsi irretire dall’appiattimento dominante.\nC’è più idolatria e bestemmia in una vignetta, dove la satira si esprime in forme caricaturali e quindi volutamente deformate, funzionali ad un discorso altro, o nel nascondersi dietro Dio per fare guerra e uccidere? «Chiunque bestemmi il santo nome, morrà»: [65] questa condanna compiuta dall’Ebraismo conferma la fondamentale proibizioni del decalogo di non nominare invano il nome di Dio, alla quale è associato anche il divieto di idolatria: l’assoluto non rappresentabile è principio di realizzazione ma non è riducibile a contenuti parziali. Dopo la distruzione del Tempio, il Talmud stabilisce somma felicità nel non tener conto di un’ingiuria e promette perdono a chi dimentica la vendetta. [66]\nIl giudaismo chassidico, che si sviluppa in territorio ucraino nella seconda metà del settecento, pone particolare attenzione alla gioia e alla letizia, rifiutando l’emancipazione sociale per santificare tutto ciò che è terreno, perché ogni strada può portare a Dio. Per i chassidi, la Palestina assume valore quale patria dei riscattati, capace di accoglie tutti coloro che meritano la redenzione grazie alle proprie forze; al posto dei falsi messia che pretendono di essere salvatori della patria, trova così spazio l’uomo giusto (tzaddìk), le cui capacità sono riconosciute da un popolo in grado di conquistare la propria libertà. [67] Presso gli ebrei askenaziti si sviluppa la cultura yiddish, la cui visione ironica dell’esistenza è espressa dal witz, che comporta un uso sistematico dell’autoironia, compresa da Freud quale elaborazione dei processi primari dell’inconscio espressa nei processi secondari del linguaggio; le sue formulazioni attengono un insegnamento che non vuole rivelare nulla e piuttosto tende a evocare e suggerire. [68] Chissà che fine ha fatto presso gli Ebrei tutta questa bella ironia.\nI tempi sono difficili, si sente spesso dire: lo erano sicuramente pure nella Gerusalemme del VIII sec., dove un teologo cristiano palestinese di osservanza melchita, pratico del Corano e della Torah, predicava in arabo e con toni cordiali ad una platea di musulmani, a loro volta non lontani da eresie cristiane quali docetismo e nestorianesimo e dalla narrazioni ebraiche dei midrashim. Nel difendere la Trinità nei termini di Parola e Spirito di Dio, invita a credere nell’intermediazione del Messia, insistendo sulla necessità di salvaguardarsi dagli inganni di Îblis, il satana, l’avversario della natura umana. [69]\nDa circa un secolo, si era imposta nei territori devastati da troppe guerre una nuova fede che grazie alla predicazione del passionale e pratico Maometto ricombinava elementi già diffusi in una sintesi originale e autonoma. Per lungo tempo, i musulmani furono assimilati a cristiani scismatici: questo è il motivo per cui il profeta dell’Islam può essere rappresentato all’inferno, come ancora accade nel XV sec. nell’affresco di Giovanni da Modena della basilica di San Petronio di Bologna: questo non comporta nessuna offesa, e piuttosto rivela una logica di inclusione. L’anonimo palestinese da parte sua abbozzava una teologia universale delle genti, sapendo di parlare a dei fratelli forniti di tutti gli strumenti necessari per comprendere le sue parole: Islam, come suggeriscono le parole arabe salâm e greche soterìa a cui rimanda, vuol dire anche salvezza.\n3. Corti circuiti e nuove fulgurazioni\nLa reviviscenza delle religioni è una risposta alla globalizzazione, ma la tensione ad una civiltà esiste anche dove le diversità stimolano i processi di acculturazione: lo scontro di cui parla Huntington trascura quanto le faglie e i confini possano essere anche fertili condizioni di scambi. [70] Allo stesso tempo, la nozione di orientalismo nella quale Said vede la proiezione delle pretese di dominio dell’Occidente risulta ampiamente incompresa anche dove perdurano rivendicazioni terzomondiste irrimediabilmente datate, tipo quelle applicate all’Islam delle petromonarchie. [71] Eppure, alla faccia di tutto il sapere del mondo, una ridondante e inconcludente “cultura del commento” si diffonde prescindendo da ogni ragione e opportunità, propagando ovunque pregiudizi incapaci di accendere idee e muovere cose.\nIn questo neo-oscurantismo, il capitalismo continua a raccogliere proseliti. Rispetto alla sua religione, ha lasciato scarni ma indicativi appunti Walter Benjamin: un culto privo di teologia, dalla durata permanente e senza né sogni né pietà, incapace di espiazione ma perennemente colpevolizzante e indebitante, nascosto al punto da essere del tutto irraggiungibile. [72] Forma della religione del capitale è così il culto del mercato, che trova la sua liturgia nelle strategie di omologazione culturale del potere che coinvolgono anche gli pseudo-antagonismi.\nCharlie Hebdo, implicato nel potere dal suo podio di giullare e figlio ribelle delle contraddizioni dell’industria culturale, fino a che punto poteva essere tentato dall’adesione alle ragioni del potere? Analizziamo alcuni dei casi più controversi nei quali il giornale è rimasto coinvolto. Nel 2002 il virulento attacco antiislamico di Oriana Fallaci, [73] che scambia le responsabilità degli attentati con un’intera civiltà, viene reputato dal commentatore filosofico Robert Mishrari come manifestazione di «coraggio intellettuale», in quanto riconosce che la “crociata” non è partita dall’Occidente. Le discrepanze nella linea del giornale fanno pensare a cedimenti alla politica atlantica impegnata nelle guerre globali; [74] tuttavia, la vignetta di Cabu con gli operatori di borsa che ordinano «Vendete!» all’apparire degli aerei sulle Torri Gemelle è chiara, implacabile, definitiva. [75]\nNel febbraio 2006 il giornale ristampa le vignette satiriche del Jyllands-Posten, la cui vicenda soffre di numerose ambiguità e avevano causato enormi sollevazioni nel mondo islamico e anche richieste di distensione e chiarimento da parte di Imam. [76] A marzo è pubblicato l’appello di dodici intellettuali (tra cui anche Salman Rushdie, Irshad Manji e altri esuli dai paesi musulmani) Ensamble contre le nouveau totalitarisme. In nome dell’universalità della libertà d’espressione è rifiutato il relativismo culturale che impedirebbe ai musulmani uguaglianza, libertà e laicità, e pur mantenendo il proposito di non stigmatizzare i credenti sono condanne la paura e la frustrazione che alimentano l’islamismo. [77] Alle quotidiane minacce di morte ricevute dagli estremisti di destra e di sinistra aggiungono quelle degli islamisti: il giornale subisce attentati e incendi, assalti ai chioschi e anche invettive di rapper. La reazione di Luz all’attacco incendiario del 2 novembre 2011 è Maometto che recita: «Cento colpi di frusta se non morite dal ridere!» [78]\nNel 2008 Siné Mensuel è cacciato dalla redazione con l’accusa di antisemitismo per una battuta sul figlio di Sarkozy che allude al legame tra ebraismo e riuscita sociale. Il giornalista Claude Askolovitch, per compiacere il presidente, la denuncia come antisemita; Philippe Val, direttore di Charlie Hebdo, condanna il testo di Siné, che però rifiuta di scusarsi. Nel contenzioso con la redazione, il giudice riconosce le ragioni del disegnatore, che quindi fonda un proprio giornale, dal quale ora giunge un omaggio agli ex colleghi massacrati dalla strage. [79] Sempre nel 2008 e poi nel 2012-2013, il modo con cui è trattata la vicenda di Gaza, pur evitando scontatezze antisemite, suscita il risentimento di Israele; nel frattempo Val, accusato di censura interna, nel 2009 è sostituito nella direzione da Charb, che orienta verso un maggiore radicalismo.\nLa linea critica e antidogmatica del giornale non può presupporre accordi unanimi e sembra quindi conoscere, più che incrinature, pieghe tra loro irriducibili. Si possono però vedere in alcune posizioni i riflessi di questioni alle quali spesso non si è in grado di dare risposta alcuna. Un problema da affrontare con strumenti adeguati riguarda le difficoltà ideali e progettuali della cosiddetta sinistra, che generalmente nasconde dietro l’ostentazione di stereotipi l’incapacità di rispondere ai propri compiti. Un altro argomento controverso è relativo ai limiti di un’impronta laicista e anticlericale, costretta a rimanere chiusa in autocompiacimenti a propria volta assolutisti, erroneamente identificati con lo spazio delle imprescindibili libertà laiche. Tuttavia, i fallimenti del ribellismo sessantottardo, i cui slogan sono diventati così vuoti da andare ormai bene per qualsiasi marketing e vendere un po’ di tutto, hanno una portata drammaticamente molto più vasta rispetto all’esempio offerto da una rivista felicemente atipica.\nAd aver esposto Charlie Hebdo al rischio estremo è pertanto proprio la provocazione sistematica e programmatica che dipende dal particolare potere della satira, il cui continuo esercizio di critica è corrosivo al punto di svincolarla dalle stesse opinioni che produce, confondendo irrimediabilmente con la propria libertà quanti restano prigionieri di esclusive rivendicazioni identitarie e di logiche di branding: particolarmente schiaccianti e suscettibili laddove il ruolo decisivo non è tanto del potere politico-parlamentare quanto di quello economico-finanziario, molto più suscettibile, pervadente e pericoloso.\nL’esercizio di una critica radicale sembra impossibile in un’informazione dominata dal pensiero unico e che pretende assolutezza anche dove crede di fare il contrario, come quando si balocca con i vizi epistemologici delle teorie del complotto, che sostituiscono alle “narrazioni ufficiali” i racconti dell’improbabile per offrire rifugio estremo delle difficoltà di venire a capo del mondo alle anime troppo belle o a quelli che ambiscono sentirsi tali. Sempre sulle pagine di Charlie Hebdo, Jean-Yves Camus stronca i complottismi per la loro capacità di trovare in ogni contraddizione una prova supplementare delle proprie ragioni, riuscendo così soltanto a propagare sospetto e impotenza. Cita alcuni riferimenti: Thierry Meyssan, che riannoda tutto agli USA, Alana Benayam, che riporta ogni cosa alla CIA e al Mossad, il sito americano McClatchy, per il quale gli assassini sono strumentalizzati dai servizi segreti francesi. [80] Pur se è opportuno considerare, laddove siano presenti, argomenti d’impianto [81] e dettagli decisivi, [82] le posizioni problematiche vanno valutate, consapevoli della natura illusionista della comunicazione, in modo diverso rispetto alle paranoie totalizzanti, cercando piuttosto l’incrocio tra emergenze geopolitiche e assetti culturali, ricostruendo contesti ma senza generalizzare induzioni, tentando congetture che non si riducano all’applicazione di teoremi zoppi.\nAd ogni modo, è evidente che rappresenta un’omissione grave lasciare senza protezione un obiettivo sensibile che già aveva subito gravi attentati e i cui rischi erano stati prontamente segnalati da soffiate provenienti dall’Algeria. Laurent Lèger ricostruisce i buchi della riforma completata del primo ministro Valls, che proprio in gennaio ha fuso l’ente del controspionaggio (DST) con quello d’informazioni sul terreno (RG) nella Direzione centrale della Sicurezza Interne (DGSI), che si è così trovata a manovrare gingilli elettronici e sul punto di assumere 436 ingegneri ma senza nessuno a lavorare sul campo: una particolare associazione di autoritarismo e incapacità pronta soltanto a subire attacchi. [83] Gli autori dell’attentato erano peraltro anche soggetti noti: uno dei fratelli Kouachi, apparentemente impegnati in una «vita irreprensibile», era stato nei campi di Yemen e Siria, Coluabaly era stato fermato e rilasciato pochi giorni prima, e se sembrava un rapper era però devoto all’IS. Centinaia di altri «agenti dormienti» sono pronti, e non è la satira a creare problemi: sono i servizi segreti a prendersi per il culo da soli. [84]\nDopo la strage a Charlie Hebdo, le minacce hanno coinvolto anche Le Canard Enchainé, il principale giornale satirico francese. Rob Wainwrightm, capo di Europol, denuncia la presenza di un numero tra 3.000 e 5.000 europei che hanno raggiunto gli jihadisti in Medio Oriente e in Africa, che potenzialmente potrebbero tornare per compiere attacchi. [85] Se è vero quanto dichiara il direttore della CIA John Brennam sulla necessità di intensificare la collaborazione internazionale, «non certo per sterminare gli avversari, ma per individuare quei fattori che consentano loro di crescere», [86] si conferma che per i futuri dispositivi di difesa occorrano, piuttosto che l’uso della forza, capacità previsionali e preventive di eventuali minacce e la piena attivazione di una rinnovata diplomazia.\nPer disporre accordi di promozione culturale e sviluppo di risorse, è necessario preparare il terreno a «guerrieri filosofi» di elevata professionalità. [87] I sordidi mestieri di agente segreto e di assistente sociale potrebbero così riscattarsi a vicenda, riassorbendo l’intellighenzia costretta alla fame dal perdurante gioco al ribasso di università, aziende e amministrazioni. Occorre inoltre anche disinnescare il disagio delle banlieues che alimenta violenza e connivenze logistiche con i terroristi, [88] e tentare quantomeno di affrontare la diffusa disperazione sociale nella quale trovano alimento supposte apologie e che soltanto nel caso in questione hanno già coinvolto più di cinquanta persone e il comico Dieudonnè. [89]\nÈ poi puerile continuare a credere che colpa o soluzione di tutto dipendano sempre negli USA: successivamente ai disastri delle guerre di Bush II, che dovrebbe comunque essere portato di fronte ad un tribunale per crimini contro l’umanità, ha vinto la stanchezza. Il paese, nel bene o nel male davvero convinto d’essere missionario della libertà, preferisce perlopiù coordinare le operazioni a distanza. Né Obama, né il vice Biden, né il segretario di stato Kerry hanno partecipato al corteo di Parigi: probabilmente, gli americani non hanno nessuna intenzione di impegnarsi troppo in un’altra guerra al terrorismo. [90] Potrebbe quindi ritrovare senso un’Europa in grado di riprendere gli investimenti e di una politica estera e difesa comune, differenziando le proposte all’interno tanto dell’Occidente quanto dell’Eurasia, comprendendo gli equilibri regionali in cui si va definendo la globalizzazione. [91]\nL’Euro è stato finora un fallimento: tuttavia, sarebbe ancora peggio recedere e andare incontro all’inflazione determinata dal varo di nuove monete nazionali che comunque non potrebbero prescindere dal quadro della globalizzazione. Piuttosto è opportuno promuovere una crescita economica qualitativa rilanciando spesa pubblica su innovazione, servizi e cultura: beni immateriali, ma legati ai territori. [92] Queste misure dovrebbero supportare il rilancio operativo di razionalità, giustizia, democrazia, libertà individuale, laicità, tolleranza; l’istituzione di una difesa autonoma dalla NATO è da concepire seguendo la vocazione del continente alla cultura. [93] Agire in controtendenza con gli stereotipi della crisi può permettere di lasciare alle spalle i vecchi stanchi ritornelli del mercato e del profitto, per ritrovare quella costante capacità di mettersi in discussione e diventare altro: quanto rende l’Europa tale.\nCon buona pace dello strano etnocentrismo di chi crede che l’Occidente sia, per quanto in negativo, onnipotente e assoluto, il terrorismo di matrice islamica esiste davvero, e da tempo è avviato verso l’esercizio di modelli asimmetrici e reticolari nella pratica bellica quanto nelle strategie comunicative. Nella gestione della risorse finanziare non è da meno degli aderenti ad altre religioni, [94] ed è intenzionato ad imitare a beneficio dei sunniti le forme statali con cui gli ebrei hanno ridefinito il moderno Israele. [95] I rischi che derivano all’Occidente dall’aver permesso tali aberrazioni e dal non riuscire a contenerle sono enormi, dato che ogni mezzo è lecito per indebolire l’avversario e, come ricorda il gen. Fabio Mini «le vittime civili, in spregio di tutte le norme del diritto internazionale, militare e costumi di codici di guerra, sono tornate il vero obiettivo delle guerre». [96]\nSe ogni cultura è plurale, anche il terrorismo non è soltanto uno. Al Qaeda e IS si contendono gli aspiranti jihadisti a colpi di stragi e di media. La joint venture che si determinerebbe con le azioni dei fratelli Kouachi e Coluabaly trova un contraddittorio nel fatto che le formule dei due “marchi”, basate rispettivamente sul rigorismo fondamentalista e sull’uso spregiudicato della comunicazione, sembrano inconciliabili. [97] Ad ogni modo, la vicenda di Ahmed Berabet, uno dei poliziotti uccisi a Parigi, fa comprendere che i danni degli attentati ricadono soprattutto ai musulmani integrati, spesso anche i più credenti. Le moschee sono controllate dalla pubblica sicurezza e in costante dialogo con le parrocchie, l’Islam è la seconda religione in Europa e non è niente affatto un insieme monolitico e unitario: una coesistenza serena può portare soltanto ad arricchimenti vicendevoli, anche perché tutti, indipendentemente da sesso, razza e religione, siamo subordinati e sfruttati da poteri banalmente terrestri. [98] Le possibilità di un equilibrio non mancano e non sono le vignette ad impedirlo.\nBisogna anche farla finita di parlare di un “Islam moderato”, espressione particolarmente simile a quella di “buon negro”. Gli stereotipi culturali allontanano dal presente e aggravano i problemi: i cinque milioni di francesi originari dell’Africa del nord e dell’ovest sono partecipi effettivi alla vita pubblica. [99] Musulmano e francese è Lassana Bathily, diventato simbolo di un Islam di pace e tolleranza per aver salvato numerosi ostaggi ebrei nel negozio kosher chiudendoli in una cella frigorifera; originario del Mali, la sua domanda di cittadinanza era in attesa da nove mesi; sono state depositate 300.000 firme a suo favore e l’ha ricevuta come premio: intrappolato a sua volta, è addirittura riuscito a salvare delle vite da morte certa. [100] Forse, già siamo tutti come rinchiusi, costretti tra orrori quali migrazioni obbligate, diritti negati, terrore quotidiano, follia di massa: eppure, ottenere una cittadinanza non può nemmeno ridursi soltanto ad una specie di gioco a premi: l’ospitalità incondizionale di cui parla Derrida, l’«esporsi senza limiti alla venuta dell’altro», deve essere definitivamente posta al centro d’ogni pratica. [101]\nLa Francia è parte di quell’Europa capace di procedere sovvertendo di continuo se stessa, forza tranquilla e largo sguardo da ritrovare in ognuno di noi. Se ai danni del giornale satirico è stato compiuto il più grande attentato sul territorio francese da cinquant’anni, il paese ha sempre destabilizzato e rinnovato se stesso grazie alle proprie menti migliori. Serge Gainsborg con Aux armes et cætera (1979) rielaborò La Marsigliese in stile reggae, ottenendo minacce di morte dai reduci della guerra in Algeria: oggi è storia. La storia ancora procede e nonostante le guerre religiose nelle quali vogliono incastrarci esige tutto «l’irrispetto democratico» possa servire. [102] Che moriremo è certo: viviamo ridendo.\n•\n[1] Soren Seelow, “C’est Charlie, venez vite, ils sont tous morts”, «Le Monde» 13.01.2015.\n[2] Anais Ginori, Strage Charlie Hebdo: il poliziotto Christophe Crepin: “Il mio amico Ahmed, musulmano praticante”, «Repubblica» 9.01.2015.\n[3] Samuel Huntington, Lo scontro delle civiltà e il nuovo ordine mondiale (1996), Garzanti, Milano, 2000 p. 65, passim.\n[4] Charlie Hebdo, Al Qaeda in Yemen rivendica: “Vendetta per il Profeta”, «Il Fatto Quotidiano» 14.01.2015.\n[5] Corano XLVII, La Sura di Muhammad, 4-6.\n[6] Corano XXII, La Sura del Pellegrinaggio, 39-40.\n[7] Gabriele Mendel, Il Corano senza segreti (1994), Bompiani, Milano 2002, pp. 182-187.\n[8] Guy Debord, La società dello spettacolo (1967), Baldini&Castoldi, Milano 2002, pp. 58-59.\n[9] Mario Perniola, Contro la comunicazione, Einaudi, Torino 2004, pp. 10-11.\n[10] Angelo Marchese, Dizionario di retorica e stilistica, Mondadori, Milano 1987, p. 275.\n[11] Friedrich Nietzsche, La nascita della tragedia (1876), Adelphi, Milano 1977, pp. 50-63.\n[12] Friedrich Nietzsche, Al di là del bene e del male § 108 (1886) Newton Compton, Roma 1984 , p. 99.\n[13] Robert Darnton, L’intellettuale clandestino (1982), Garzanti, Milano 1990, pp. 38-39, passim\n[14] Pascal Engel - Richard Rorty, A cosa serve la verità (2005), il Mulino, Bologna 2007, pp. 54-55\n[15] Friedrich Nietzsche, Al di là del bene e del male, § 40, cit., p. 72.\n[16] Tersite, Ma chi è Charlie? «Il nuovo Male» n. 21, 02.2015, p. 1.\n[17] Charlie Hebdo e la sfilata dell’ipocrisia, «Linkiesta» 13/01/2015.\n[18] «Charlie Hebdo» n. 1178, 14.01.2015.\n[19] «Charlie Hebdo» n. 1177, 7.01.2015; n. 1178, cit.; AAVV, Je suis Charlie. Matite in difesa della libertà di stampa, Corriere della Sera/ Rizzoli Lizard, 2015, p. 17.\n[20] «Charlie Hebdo» n. 1178, cit.\n[21] Renato Farina, Tutti avete visto la famosa copertina di Charlie Hebdo. Ma l’avete guardata bene?, «Tempi», 26.01.2015.\n[22] Nadia Francalacci, Charlie Hebdo: parla il direttore del Vernacoliere, «Panorama» 8.01.2015.\n[23] Cabu, Peut-o (encore) rire de tout?, «Marianne» n. 925, 9/15 gennaio 2015, p. 4.\n[24] Michel Houllebecq, Le particelle elementari (1998), Bompiani, Milano 2003, pp. 56-57.\n[25] Eric Mettout, Les religions et Charlie Hebdo: je te déteste, moi aussi, «L’Express» 31/12/2012.\n[26] Monia Rocco, L’intellettuale arabo tra impegno e dissenso, Jouvence, Roma 1999, pp. 55-60, 70-84.\n[27] Marco Lillo, Il boicottaggio dei furbetti della “libera” informazione, «Il Fatto Quotidiano» 15.01.2015.\n[28] Alessio Cimarelli, Matite spuntate al Corriere della Sera,  «DataMediaHub»16/01/2015.\n[29] Davide Pittoni - Stefano Tieri, Se le gabelle del diritto d’autore affossano i nostri studi, «pagina99we»_ _n. 75/76, 3.01/16.01.2015.\n[30] AAVV, Je suis Charlie, Matite in difesa della libertà di stampa, cit., p. 31; Don Alemanno, Jenus di Nazareth - pillola 132, 7.01.2015.\n[31] Emiliano Fittipaldi, Quei coglioni di Charlie Hebdo, «BlogAutoreEspresso», 12.01.2015.\n[32] Laura Crinò, Le reazioni dei media mondiali al nuovo Maometto in copertina, «L’Espresso» 14.01.2015.\n[33] Benedetto Ippolito, Charlie Hebdo, la libertà religiosa e il senso del limite, «Formiche» 16.01.2015.\n[34] _Iran: Teheran, attacco a Charlie Hebdo risultato politiche della Francia, «Adnkronos»  _24.01.2015.\n[35] Francois Heisbourg, Ne pas Légiferer dans la Precipitation, «Marianne» n. 925, 9/15.01.2015, p. 15.\n[36] Dario Antonelli, L’unione sacra del terrore, «Umanità Nova» 1/1985, 18.01.2015, pp. 1-4.\n[37] Karim Metref, Mi dispiace ma io non sono Charlie, «Divag-azioni» 8.01.2015.\n[38] Le proteste contro Charlie Hebdo nel mondo musulmano, «Internazionale» 17.01.2015: Irene Buscemi, Moschea di Roma, musulmani: “Charlie Hebdo continua a provocare. Stop a pubblicazione, «Il Fatto Quotidiano» 17.01.2015; Niger: proteste anti-Charlie, rogo chiese, Ansa, 17.01.2015.\n[39] Claude Lévi-Strauss, Tristi Tropici (1955), Mondadori, Milano 1988, p. 444.\n[40] Lorenzo Fazio, Sulla libertà a rischio di noi editori e dei nostri silenzi, «Il Libraio» 16.01.2015.\n[41] Averroè, Il trattato decisivo sull’accordo della religione con la filosofia (1180), Rizzoli, Milano 2008,  p. 105, 57, passim.\n[42] Al Jabri, La ragione araba (1982), Feltrinelli, Milano 1996, p. 120, 29; Massimo Campanini, Il pensiero islamico contemporaneo, il Mulino Bologna 2009, p. 48-58.\n[43] Leo Strauss, Atene e Gerusalemme (1983-1989); Roberto Esposito, Introduzione, Torino, Einaudi 1988, pp. 24-27; p XXXI.\n[44] Adel Theodor Khoury, Ebraismo Cristianesimo Islam** **(1991), PIEMME, Casale Monferrato (AL) 2003, pp. 250-251.\n[45] Gian Enrico Rusconi, Cosa resta dell’Occidente, Laterza, Bari 2012, pp. 122-123.\n[46] Fatima Mernissi, L’Harem e l’Occidente, Giunti, Firenze 2000; Lidia Verdoliva, La Donna nel Mediterraneo: Il Velo - Lo hijàb dell’Occidente: la taglia 42, Università degli studi di Napoli “Federico II” / Dipartimento di Filologia Classica, 2007.\n[47] Fatima Mernissi, Islam e democrazia. La paura della modernità (1992), Giunti, Firenze 2002, pp. 140-153-188; Massimo Campanini, Il pensiero islamico contemporaneo, il Mulino Bologna 2009, p. 194.\n[48] Corano, XXX, 1-6; Piero Calò, L’Islam e l’eredità bizantina, Edizioni all’Insegna del Velcro, pp. 13-15, 60-61.\n[49] Corano, Sura XVIII, 83-98; Gabriele Mendel, _Il Corano senza segret_i (1994), Bompiani, Milano 2002, p. 164.\n[50] Rinaldo Panetta, I Saraceni in Italia (1973), Mursia, Firenze 1998,\n[51] Henri Pirenne, Maometto e Carlo Magno (1937), Laterza, Bari-Roma 2007, passim\n[52] Catia Renzi Rizzo, I rapporti diplomatici fra il re Ugo di Provenza e il califfo ’Abd ar-Ramân III: fonti cristiane e fonti arabe a confronto, «_Reti Medievali Rivista»_ III/2 –7/12.2002.\n[53] Franco Cardini, Il movimento crociato, Sansoni, Firenze, 1972, passim.\n[54] Michel Houllebecq, Sottomissione, Bompiani, Milano 2015, pp. 30-31.\n[55] Giuseppe Rizzo, Michel Houllebecq è una carogna, «Internazionale», 17.01.2015.\n[56] Henri Samuel- Andrei Marszal, ‘Islamophobic’ Michel Houellebecq book featured by Charlie Hebdo published today, «The Telegraph» 7.01.2015.\n[57] «Charlie Hebdo» n. 1177, cit., p. 16.; Joe Marelli, Charlie e Cialtroni, «Umanità Nova», a.1 n.95, 18.01.2105, p. 4.\n[58] Prima sezione penale della Corte di Cassazione, Sentenza n. 9246/2006.\n[59] Jorge L. Borges, La ricerca di Averroè, in L’Aleph (1949), _Tutte le Opere _vol. 1, Mondadori, Milano 1986, p. 846.\n[60] Stefano Montefiori, Michel Houellebecq: “Niente in Francia sarà più come prima. Sì, ho paura anch’io…” «Il Corriere della Sera», 15.01.2015.\n[61] San Paolo, Seconda lettera ai Tessalonicesi, 6, 1-12.\n[62] Maurizio Ferraris, Babbo Natale, Gesù adulto, Bompiani, Milano 2006, passim.\n[63] Slavoj Žižek, Il cuore perverso del cristianesimo (2003), Meltemi, Roma 2007 p. 27, passim\n[64] Mario Perniola, Del sentire cattolico, 2001, il Mulino, Bologna, p. 16, passim.\n[65] Levitico, 24, 25.\n[66] Abraham Cohen, Il Talmud (1935), Laterza, Bari-Roma 2003, p. 251, 278.\n[67] Erich Fromm, La Legge degli Ebrei (1922), Rusconi, Milano 1983, p. 163-166.\n[68] Sigmund Freud, Il motto di spirito (1905), Bollati Boringhieri, Einaudi, Torino 2013, passim.\n[69] Palestinese anonimo, Omelia arabo-cristiana dell’VIII secolo (750 ca), Città Nuova, Roma 1994, p. 53, 97, passim.\n[70] Samuel Huntington, Lo scontro delle civiltà e il nuovo ordine mondiale (1996), cit., pp. 25, 88, passim.\n[71] Edward W. Said, Orientalismo (1978-1995) Feltrinelli, Milano 1999, p. 100, passim.\n[72] Walter Benjamin, Capitalismo come religione (1921), il melangolo, Genova 2013, pp. 41-45.\n[73] Oriana Fallaci, La rabbia e l’orgoglio, «Il Corriere della Sera», 29.09.2001.\n[74] Henri Maler, Quand Charlie Hebdo et Le Monde rivalisent d’esprit libertaire, «Acrimed»  3.11. 2002.\n[75] AAVV, Je suis Charlie. Matite in difesa della libertà di stampa, cit., p. 11.\n[76] Wikipedia: Caricature di Maometto sullo Jylland-Posten, 19.01.2015.\n[77] Ensemble contre le nouveau totalitarisme, 3.2006.\n[78] Thibaut Pezérat – Soasig Quémenér, Dix Ans de menaces, «Marianne» n. 925, 9/15.01.2015, p. 12.\n[79] Alessandro D’Amato, Siné, il vignettista cacciato da Charlie Hebdo per antisemitismo, «Nextquotidiano» 13.012015.\n[80] Jean-Yves Camus, Les charognards du complot, «Charlie Hebdo» n. 1178, p. 4. 14.01.2015.\n[81] Piotr, Charlie Hebdo e gli spudorati, «Megachip Globalist», 9.01.2015.\n[82] Tierry Meyssan, Qui a commandité l’attentat contre Charlie Hebdo? «Voltaire.net», 7.01.2015.\n[83] Laurent Lèger, Antiterrorisme: dens trous dans le filet, «Charlie Hebdo» n. 1178, cit, p. 4.\n[84] Tommaso Canetta, La pessima figura dei servizi segreti, «Linkiesta», 11.01.2015.\n[85] Marco Moussanet – Ivan Cimmarusti, Terrorismo, Eurogol: “Ci sono 5mila giovani europei nella Jihad pronti a colpire”, «Il Sole 24 Ore», 13.01.2015.\n[86] John Brennam, Sempre più imprescindibili, «Formiche» a.X n.97, 11.2014, pp. 8-9.\n[87] Luca Di Bartolomei, Fate largo al guerriero filosofo, «Limes» 7/2013, pp. 181-188.\n[88] _Charlie Hebdo, perquisizioni e una decina di fermi nelle banlieue a Parigi, «Huffington Post», _16.01.2015.\n[89] Gianni Rossi, Il comico Dieudonnè arrestato per “apologia di terrorismo”, «Huffington Post» 14/01/2015.\n[90] Alberto Negri,_ L’assenza di Obama alla marcia di Parigi non è casuale, «Il Sole 24 ore», _12.01.2015.\n[91] Una Nuova Europa contro il Nuovo Terrorismo, «Il Sole 24 ore», 15.01.2015.\n[92] Mauro Callegati_, Vie di fuga, _Ogniuomoètuttigliuomini, Bologna 2014, pp. 17-20.\n[93] Tzvetan Todorov, Il nuovo disordine mondiale, Garzanti, Milano 2003, pp. 53-72.\n[94] Loretta Napoleoni, Con il nuovo modello finanziario è cambiato anche il sistema di terrore, «Il Fatto Quotidiano», 7.01.2015.\n[95] Loretta Napoleoni, Isis. Lo stato del terrore (2014) Feltrinelli Milano 2015, p. 17.\n[96] Le vittime civili sono tornate il vero scopo della guerra”. Mary Kaldor della London School of Economics, «L’antidiplomatico» 28.07.2014.\n[97] Giuliano Battiston, La guerra mediatica tra Al Qaeda e Isis, «pagina99we» 28.11.2014.\n[98] Livia Baratta-Stefano Allievi, Islam: istruzione per l’uso, «Linkiesta» 9.01.2015.\n[99] Ahmed Benchemsi,_ Le musulman modere: una version actualisee du bon negre_, «Le Monde», 16.01.2015.\n[100] Lassana Bathily riceverà la nazionalità francese, «Internazionale», 15.01.2015.\n[101] Jacques Derrida, Stati canaglia, Raffaelo Cortina Milano 2003, pp. 210-211.\n[102] Joseph Mecé-Scacron, L’Épreuve, «Marianne» n. 925, 9/15.01.2015, p. 4.\n•\nFotografia: Claudio Comandini, “Maometto all’inferno” - Bologna, gennaio 2015."
  },
  {
    "objectID": "posts/pages/2017-03-16-il-settimo-uomo-nuove-rivelazioni-sul-caso-moro.html",
    "href": "posts/pages/2017-03-16-il-settimo-uomo-nuove-rivelazioni-sul-caso-moro.html",
    "title": "Il settimo uomo (nuove rivelazioni sul caso Moro)",
    "section": "",
    "text": "Aldo Moro fu rapito dalle Brigate Rosse il 16 marzo 1978. Aveva in tasca un nuovo governo, che nessuno vide mai. L’Italia perse il futuro; ancora oggi, regna un presente assente a se stesso. L’unica “rivelazione” effettiva con la quale purtroppo ci troviamo a fare i conti (tra i troppi depistaggi, dai quale prende le mosse questa poesia ispirata ad un ipotetico “settimo uomo” coinvolto nel sequestro) è quella di una politica incapace, in alto come in basso, nel verticismo come nel populismo, di «promuovere una nuova condizione umana.»\nIl settimo uomo fu un odore di cordite appeso al gancio del nostro rancore il prisma spezzato di una volontà impopolare, oppure la pedina che raddoppia i giochi deviando il corso dal letto di un amante tradito ben oltre le lacrime per qualche poveruomo ucciso. Saltimbanchi e pagliacci onestamente convinti colpirono al cuore un albero motore credendo che cambiando le foglie davvero si facesse\nla Rivoluzione.\nE la radio trasmetteva da discariche celesti a noi raccolti attorno ai baffi di una suora e come in innumerevoli casi analoghi la tensione diveniva commozione ed era comune lo sdegno per l’attentato commesso, non considerando che (forse) i gestori (occulti e reali) dell’azienda nazionale l’avessero né per volontà generale né per quella di tutti (tutti impegnati a sovrapprodurre e a sciupare) commissionato.\nMa il settimo uomo svanì in una nube di cemento e di diossina lasciando diffidenza, paura, sbando e malcontento il frigo vuoto e gli avanzi della sera prima.\n(Autunno 1992)"
  },
  {
    "objectID": "posts/pages/2016-09-18-facendo-video-tiziana-cantone.html",
    "href": "posts/pages/2016-09-18-facendo-video-tiziana-cantone.html",
    "title": "Facendo video (too hard to live)",
    "section": "",
    "text": "Elaborare documenti per l’archivio dell’inutile è un’attività enorme e in costante crescita; tra le sue voci, ci sono pure i ritratti fotografici di parti intime e le riprese di atti sessuali: non si può negare che rappresentano una specie di moda e c’è pure qualcuno che li esalta. L’entità di tali fenomeni è ormai travolgente, persino più diffusa di quanto i casi di cronaca possano testimoniare. Tuttavia, laddove i mezzi con cui agiscono sfuggono ad ogni controllo, le persone faticano a rispondere alle conseguenze delle proprie azioni: a quanto pare, questo accade piuttosto spesso, a volte con esiti drammatici. Nel cercare di farsene un’idea, il più possibile etica pur se non moralistica, dobbiamo riconoscere che da tempo il carattere privato delle pulsioni e quello sacro della sessualità sono negati su molti fronti e dietro molte etichette, mentre le condizioni della comunicazione e l’uso acritico della tecnologia ne facilitano il manifestarsi in maniera deviata e nevrotica. Così, non soltanto è possibile diventare pornostar a propria insaputa: se ne fanno decisamente a farsi fottere la dignità, lo stesso erotismo e addirittura la realtà, portando così ad una generalizzata insensatezza di tipo psicotico. A qualcuno piace. Tale apparente licenziosità permette peraltro il diffondersi di una frigidità che è anche intellettuale, evidente laddove si ostentano semplici pruriti, privi di aggancio con idee ed esperienze effettive, come se fossero verità incontrovertibili, riducendo così ogni argomentare a personalissima masturbazione ed elevandola al contempo a dogma incontrovertibile: anche questo, sembra normale. Inoltre, sembra ormai convalidato da numerosi prassi che il corpo possa venir ridotto a merce: infatti, oltre a comprare il corpo altrui, è ormai pure possibile acquistare i pezzi del proprio, su misura della propria vanità. Stranamente, la pericolosità di tale impostazione sembrerebbe fortemente censurata.\nTiziana Cantone aveva denunciato che i video di cui era protagonista, pubblicati in Rete senza il suo consenso, le stavano rovinando la vita. Ma aveva anche detto ai pubblici ministeri, da cui si era presentata tre volte che pensava a togliersi la vita: *«Questa*_ __gogna mediatica alla quale, ora per ora, sono sottoposta mi sta avvicinando al suicidio». Le parole della 31enne napoletana, trovata senza vita il 13 settembre, sono state riportate da Repubblica che ha ricostruito la via crucis della donna per tentare di far sparire le immagini che ormai comparivano in siti porno a pagamento. Dalla diffusione di quei video la sua vita era diventata un inferno come ha ammesso l’ex fidanzato: «La riconoscevano in tutta Italia.»_ All’uomo, che non è indagato, sono stati sequestrati telefono e pc per capire se l’uomo possa aver avuto un ruolo nella diffusione delle immagini, che stando alle cronaca di questi giorni le chiedeva di farsi filmare.\n«Quello che sta accadendo assume i connotati di una totale devastazione nei confronti della mia persona, che già di per sé ha profili di psicolabilità» aveva fatto mettere nero su bianco Tiziana. Che in un primo momento aveva denunciato di aver smarrito il telefono. Certo è che la donna si era resa perfettamente conto di essere stata ingenua a inviare le immagini a quattro uomini con cui aveva instaurato* «un gioco virtuale a sfondo sessuale»*. «È vero che sono stata una sprovveduta a fare giochetti stupidi con persone a me sconosciute, ma è anche vero che quanto sta adesso accadendo mi avvicina in maniera veloce a istinti di suicidio. Questa gogna provoca danni incalcolabili in me, pregiudica in maniera assoluta e irreparabile il mio futuro di ragazza di 30 anni».\nPrecisa di avere girato e diffuso quei sei filmati «volontariamente e in piena coscienza» ma specifica di non avere mai dato il consenso per la loro diffusione. «Voglio giustizia – dice in Procura a ottobre – chiedo il sequestro di quei siti che mi stanno rovinando la vita».\nMa per i pm il sequestro è inutile perché ormai i video sono stati scaricati e diffusi da centinaia di utenti. Arrestarne la circolazione, in sostanza, è impossibile. I pm ipotizzano il reato di violazione della privacy, ma nessuno risulta indagato. Aumentano angoscia e vergogna, arrivano i tentativi di suicidio. Anche perché anche il giudice civile che pur ordinando la rimozione delle immagini la condanna a rimborsare alcuni colossi del web.\n•\nTiziana Cantone ai pm: “Totale devastazione, mi avvicina a istinti suicidi”, «Il Fatto Quotidiano», 17.09.2016."
  },
  {
    "objectID": "posts/pages/2016-02-25-unioni-incivili-e-strutture-parentali-dopo-levi-strauss.html",
    "href": "posts/pages/2016-02-25-unioni-incivili-e-strutture-parentali-dopo-levi-strauss.html",
    "title": "Unioni incivili e strutture parentali: dopo Lévi-Strauss",
    "section": "",
    "text": "Laddove le leggi definiscono i contesti sociali, l’ossessione contemporanea di legiferare su tutto rischia di annullare tanto il diritto, quanto la società. Al riguardo, non è consolante constatare che la legge sulle unioni civili, approvata dal parlamento italiano verso la fine di febbraio, oltre a far scadere il dibattito a propaganda, ha lasciato in sospeso due punti decisivi. Il primo, riguarda il cadere dell’obbligo di fedeltà nei rapporti matrimoniali che, per quanto denunciato come tentativo di “ferimento” da alcune associazioni gay, si progetta ora di estendere anche alle unioni eterosessuali: tuttavia, non bisogna essere bacchettoni per riconoscere che omettere il riferimento ad una esclusività forte “solennizza” il capriccio e avvilisce l’impegno reciproco, minando l’intimità e lo stesso erotismo. Invece, il secondo punto ha posto un limite alla possibilità di adozione, con l’intento di impedire di fare figli senza il “concorso” riproduttivo dei due sessi: del resto, anche il più sfrenato libertino può rendersi conto che permettere adozioni indiscriminate rende definitivamente i bambini strumenti di “compensazioni” meramente personali, e che uteri in affitto e riproduzioni in vitro aprono la strada alla progettazione ingegneristica della vita. Tali tensioni sono pienamente aderenti al culto del mercato, e portano fuori da ogni idea di gratuità dell’esistere e del relazionarsi: nel seguirle, il movimento gay sembra ormai lontano dall’antica matrice controculturale, per diventare piuttosto sintomatico dell’indifferentismo di una società permissiva dove la trasgressione è div entata conformismo. Tuttavia, comprendere cosa accade chiede di distinguere fatti e idee, superando la logica del “mi piace” e il limite dei propri gusti e tendenze: vanno quindi maggiormente analizzati i caratteri che determinano i ruoli sessuali, compresi quelli omosessuali, i quali a loro volta non esauriscono l’orizzonte dei diritti delle coppie di fatto. Per ritrovare la possibilità di un pensiero critico capace di pensare le differenze senza schiacciarle su nuove omologazioni, si può riflettere su alcuni aspetti del pensiero di Lévi-Strauss, per cui un sistema di scambi e doni permette che dall’acquisizione della parentela compiuta da due individui di sesso opposto, attraverso la mediazione della regola giuridica, derivi la famiglia. Il matrimonio unisce gruppi e non ha mai carattere privato, le catene parentali precedono temporalmente l’esistenza della famiglia: pur non essendo propriamente “naturale”, il nucleo famigliare padre-madre-figlio è universalmente alla base della struttura sociale complessiva e degli ordinamenti giuridici, ed è regolato dall’interdizione dell’incesto, che limita l’arbitrio all’interno della famiglia aprendo al rapporto con il mondo. E quali altre regole sono in grado di ridurre arbitri ed esercitare influenza costitutiva? È davvero necessario che una qualsiasi pulsione sia riconosciuta in termini di legge? La frenesia di realizzazione individuale attraverso amori tutti eccezionali eppure equiparati e intercambiabili, quale società e quale cultura è in grado di trasmettere?\nGuardate la campagna #svegliatitalia (“Chi ama i diritti, li vuole per tutti”): inscena coppie etero e omo bellissime e ammiccanti, disinibite ma innocenti, colte in un abbraccio a letto mentre si promettono eterna felicità e notti di fuoco ridendo di gioia in uno scenario da backstage del Mulino Bianco, incommensurabile rispetto alla scabra realtà dei fatti quotidiani. Allo stesso modo, a fine Seicento, Pierre Bayle postulava una società di atei virtuosi migliore di tutte le nazioni dilaniate dalle guerre di religione ma se la figurava composta solo da tanti Spinoza, senza considerare l’ipotesi che anche fra gli atei potessero esserci delinquenti o imbecilli che le leggi avrebbero dovuto tenere a freno.\nQuella immaginata da Bayle o da #svegliatitalia è «una società senza società», espressione di Lévi-Strauss che ho ritrovato in una monografia di Lorenzo Scillitani dal titolo respingente (La filosofia del diritto di famiglia nell’antropologia strutturale di Claude Lévi-Strauss, Rubbettino, 168 pp., 15 euro) ma utilissima a radicare il dibattito attorno alla famiglia su «una filosofia del diritto che non voglia cadere preda delle mode culturali dettate dal transeunte» senza ambizioni propagandistiche, il contrario cioè di quanto avviene oggi.\nDiscutendo dei diritti delle coppie di fatto si dovrebbe tenere presente l’aporia rilevata da Lévi-Strauss, che Sartre riformula così: «Il diritto non può dedursi dal fatto, il fatto non può produrre il diritto, il diritto è un fatto e il fatto genera il diritto». Bell’impasse da cui Lévi-Strauss si districa enucleando la giuridicità della struttura antropologica basata su un complesso sistema di scambi e doni fra i contraenti: l’alliance, che non coincide col matrimonio anche se ogni matrimonio lo è.\nNel sistema di Lévi-Strauss le usanze di popoli lontanissimi collimano nel fatto che ovunque il diritto è nato come diritto matrimoniale e familiare, ovunque basato sulla legge fondamentale della proibizione dell’incesto. La civiltà umana va pertanto considerata civiltà etico-giuridica di famiglie poiché la società, che noi consideriamo libero accordo di individui, è invece «un reticolo di relazioni di varia natura inscritte in alleanze matrimoniali e parentele».\nÈ una formidabile arringa in favore della famiglia naturale tenuta da un antropologo sul quale non si può apporre l’etichetta di baciapile o di conservatore.\nMarc Augé gli riconosceva il merito di avere restituito un corpo all’idea di natura umana, in contrapposizione all’antropologia marxiana che concepiva la libertà come estranea (a tratti avversa) alla natura. Alla traduzione in termini giuridici della naturalità della famiglia Lévi-Strauss preferisce la rivendicazione del fatto che il diritto deriva naturalmente dall’istituzione familiare: «Se l’universalità della famiglia non è effetto di una legge naturale, come si spiega che la si trova dappertutto?». E come mai segue «proprietà invarianti»?\nOssia, trae origine dal matrimonio e comprende mariti, mogli e figli uniti tra loro non solo da legami giuridici artificiali ma da obblighi religiosi e da un reticolo di divieti; tanto scriveva ne La famiglia, definendola «fenomeno praticamente universale» fondato «sull’unione più o meno duratura, ma socialmente approvata, di due individui di sesso diverso che fondano una convivenza, procreano e allevano figli».\nQui sta il punto. Cercando il comun denominatore della famiglia fra civiltà diversissime, Lévi-Strauss ravvisa una distinzione fra il matrimonio come «unione legale socialmente approvata» e le altre «unioni temporanee o permanenti che risultano dal consenso»; la famiglia deriva dalla parentela (non il contrario) tramite una regola giuridica che trasforma l’alliance da naturale in socialmente riconosciuta; da «necessità naturale» in «fatto universale», cioè da accoppiamento in matrimonio. Quest’ultimo è l’unica forma di diritto universalmente praticata e accettata, che preesiste storicamente e concettualmente alla legge stessa.\nUna campagna che vuol far svegliare l’Italia assalta l’arretratezza dell’idea di natura rispetto alla cultura galoppante; Lévi-Strauss dimostra che le regole d’ingaggio non sono queste. La proibizione dell’incesto, universale regola che fonda la famiglia, non è un retaggio della natura né un’artificiale imposizione giuridica ma «è la cultura stessa» in quanto si colloca su un confine: è una regola che «serra nella società ciò che le è estraneo ma trattiene nella natura ciò che è suscettibile di superarla»; è la regola che trasforma l’accoppiamento in alliance. La cultura non è artificiale, non può essere accomodata con leggi a tavolino «perché consta di regole di comportamento che non sono state inventate, le cui funzioni non vengono comprese da chi vi obbedisce».\nNe Le strutture elementari della parentela spiega che la proibizione dell’incesto «non è altro che l’affermazione che in materia di relazioni fra i sessi non si può fare qualsiasi cosa», ossia che non si può trasformare in norma un’eccezione e poi fingere che sia un tutto indistinto. L’incesto viene proibito perché consiste nell’«ottenere da sé e per sé invece di ottenere da altri e per altri», cedendo al principio di indeterminazione della natura che per lui si manifestava «nel carattere arbitrario dell’accoppiamento» e che oggi potremmo identificare nella smania di realizzazione individuale per mezzo di amori tutti eccezionali e tutti equiparati.\nMa la bellezza di Lévi-Strauss è che, essendo una persona seria, parlando di matrimonio non parla mai d’amore. Parla di relazione fra i sessi che non è mai simmetrica e mai intercambiabile, parla di matrimonio che «non è mai stato un affare privato» perché «unisce gruppi, non individui». Mica per niente in Nuova Guinea si dice che non ci si sposa per avere una moglie ma per avere dei cognati.\nInvece «sotto l’egida di un razionalismo giuridico e formalista», scrive con preveggenza in Tristi tropici, «ci costruiamo un’immagine del mondo e della società in cui tutte le difficoltà sono sottoposte a una logica artificiosa, e non ci rendiamo conto che l’universo non è formato dagli oggetti di cui parliamo»: esattamente come quando pensiamo a una società di atei virtuosi o a una riforma con diritti patinati.\nMa è un ragionamento complesso e, per sentirsi superiori, è molto più facile nascondersi dietro un manifesto con due tizi che si baciano ridendo.\n•\nAntonio Gurrado: Il diritto? Nasce dal matrimonio. L’arringa in favore della “famiglia naturale” di Lévi-Strauss, «Il Foglio.it» 30/01/2016."
  },
  {
    "objectID": "posts/pages/2012-06-06-musica-e-contemporanei.html",
    "href": "posts/pages/2012-06-06-musica-e-contemporanei.html",
    "title": "Musica e contemporanei",
    "section": "",
    "text": "Contemporanei tra luci e ombre: Agamben. Musiche di Jolivet, Copland, Hindemit, Arutiuniam, Wiltgen, Carisi, Sauter, Wolff, Wolpe, Günter Muller-Otomo Yoshihide, Butch Morris-Istanbul conduction, Giancarlo Schiaffini-Thurston Moore-Walter Prati.\n«Può dirsi contemporaneo soltanto chi non si lascia accecare dalle luci del secolo e riesce a scorgere in esse la parte dell’ombra, la loro intima oscurità.» Mi lascio sorprendere da questo appunto di Giorgio Agamben (Cos’è il contemporaneo?, su Nudità, Nottetempo 2009), poco più avanti definito come «incompleto», e cerco qualche idea per un ascolto della contemporaneità in musica. Cinque dischi, non tutti recenti, ma questo non significa niente.\nCounterpoise (Hat Hut Records 2000): composizioni di Carisi, Sauter, Wolff, Wolpe eseguite dall’ensemble Accanto e dal quartetto di sax Xasax . Il titolo è preso dalla più datata (1948), composta da John Carisi. Tromba, sax baritono, piano e percussioni, in una equilibrata contrapposizione tra spontaneità e costruzione.\nApres la nuit… (Chandos Records 2011) del trombettista Philippe Schwartz. Composizioni di Jolivet, Copland, Hindemit, Arutiuniam, e Ronald Wiltgen, autore della più recente (2010), che intitola la raccolta. Il flicorno segue le tre fasi di calma, agitazione, calma, prima di aprirsi al sogno.\nGünter Muller e Otomo Yoshihide con Time Travel (Erstwhile records 2003, registrazioni del 2002) conducono in un rarefatto ambiente metropolitano costituito di parti irriducibili e suoni sempre nuovi, dove senza piani prestabiliti i due sperimentatori procedono attraversando città e continenti.\nAd un mondo “diversamente globale” approda Butch Morris. La lunga serie delle conduction, sintesi tra processi compositivi e improvvisazione mediata dai gesti del conduttore, trova momenti privilegiati negli squarci neo-ottomani di ney, zurle e saz del concerto di Istanbul del 16 ottobre 1992, pubblicato come Conduction 25/26 (Anthology of Recorded Music 1995).\nL’improvvisazione è al centro di OPUS (Three Incredible Ideas) (Auditorium 2001) di Thurston Moore, Walter Prati, Giancarlo Schiaffini. Suoni e intersezioni tra chitarra elettrica, violoncello e basso, trombone, elettronica, in un equilibrio che esplora i confini tra scrittura, post-produzione e improvvisazione.\nWalter Prati in All’improvviso (Auditorium 2010) cerca di «definire il percorso necessario affinché possa svilupparsi nel musicista la consapevolezza del ‘pensiero musicale’ immediatamente precedente all’emissione di un determinato suono». Viene qui colta la tensione filosofica della composizione istantanea, nella quale diversi parametri sonori intervengono strutturando un’essenza continuamente in divenire.\nAgamben prosegue nel dirci che è contemporaneo chi «riceve in pieno viso il fascio di tenebra che proviene dal presente» e chi sa «percepire nel buio questa luce che cerca di raggiungerci e non può farlo». La luce è suono, il buio non è silenzio, il silenzio è musica.\nUna musica possibile è un suono dotato di propriocezione e concentrato come una goccia. Capace di «tornare ad un presente in cui non siamo mai stati».\nContemporanei: ma di chi?\n•\nFotografia: Claudio Comandini, “Musica da passeggio - Berlino, gennaio 2006."
  },
  {
    "objectID": "posts/pages/2013-02-09-dentro-le-foibe.html",
    "href": "posts/pages/2013-02-09-dentro-le-foibe.html",
    "title": "Dentro le foibe",
    "section": "",
    "text": "Esordio e parafrasi. Il Carso di Scipio Slataper. L’indagine di Ara e Magris. Trieste cosmopolita per sottrazione. Morfologia psichica della foiba. Storia di un confine tra disgregazione dell’impero e terre irredente. Ghiglianovich: la tensione dalmata all’Italia. Trumbić: il croato che pensava in italiano. Puecher e il Movimento operaio triestino. L’irredentismo da Oberdan a Timeus. Fiume con D’Annunzio e senza. Il provincialismo letterario di Ziliotto e la contemporaneità di Saba e Joyce. Svevo: la città come giocattolo sentimentale. Italo Sauro: italianità dei confini. Galleria culturale di una Trieste atipica da Stuparich a Balzen. Henrik Tuma: il retroterra sloveno di Trieste. Giorgio Alberto Chiurco e Giuseppe Cobolli Gigli e il fascismo. La Foiba di Pisino e Giulio Verne. Il confine orientale dall’invasione della Jugoslavia all’annessione al Reich. Nazionalisti e comunisti nelle resistenza jugoslavia. Mario Riva e Carlo Ravnich: ufficiali e partigiani . Insurrezioni in Istria e la presa di Trieste. Le ondate di violenza del 1943 e 1945. Il fratello di Pasolini e l’eccidio di Porzûs. L’esodo dei profughi. Eros Sequi: la cultura italiana in Jugoslavia. Sergio Endrigo e la sottana di Trieste. Guido Crainz: dolore ed esilio nelle regioni europee. La poesia di Dubravko Horvatić. La costituzione della letteratura croata e la nazionalizzazione degli scrittori. Giacomo Scotti: la poesia, il comunismo e la Jugoslavia. La mancata missione di De Gasperi. Il trattato di Osimo. Le due non-appartenenze di Tomizza. Nuovi equilibri dell’area. Il giorno del ricordo e le amnesie di destra, di sinistra e d’altri paesi. Incontro con Trieste. Storie dei luoghi. Foibe e Basovizza. De Castro e il contemporaneamente. Commiato dalle foglie.\n1. Esordio\nVorrei dirvi che siamo tutti uguali, vorrei dirvi che non è mai colpa di nessuno per le violenze di questo mondo, vorrei dirvi che i confini non esistono e non dovrebbero nemmeno essere pensati. Ma tutto questo non è vero. So che molti tra voi, alcuni dei migliori, impostano le loro battaglie, alcuni addirittura la propria stessa esistenza, sul riconoscimento dei diritti per chi è da loro stessi diverso: eppure, è diventato troppo facile usare queste parole, e occorre farlo con particolare scaltrezza e sagacia, e così evitare che si propaghino inganni e soprusi proprio laddove si cerca di evitarli. Altri, coloro che dalle battaglie per l’identità di questo o quello si sentono legittimati a spandere ogni veleno, comprendano, per una volta almeno, quanto loro stessi siano in fondo nient’altro che bastardi, accettando tale eventualità come meno dannosa di quella di fingere e mentire.\nCon le stesse due parole da me usate per quest’incipit, nel 1911 il ventitreenne Scipio Slataper dava inizio al particolare intreccio di riflessioni autobiografiche e territoriali contenute ne Il mio Carso. Il libro testimonia una diversità tanto incomprensibile quanto effettiva, e anche fortemente desiderata, iniziando a dar voce ai peculiari contrasti della cultura triestina, nella quale le componenti italiane, tedesche e slave si incontravano senza fondersi. Una cultura la cui essenza, come segnalano Angelo Ara e Claudio Magris nel fondamentale Trieste. Un’identità di frontiera (1987), ha una realtà storico-sociale definibile soltanto per sottrazione, caratterizzata da un’estraneità radicale. Un’immagine di quest’estraneità la possono fornire anche le numerose grotte naturali presenti sull’altopiano carsico, formate dalla disgregazione delle rocce calacaree, delle quali quelle verticali sono chiamate foibe.\nAnche oggi che l’estraneità a se stessi esprime una condizione paradossale per quanto piuttosto comune, trovarsi chiusi in una buca è un tipo di “sottrazione” non propriamente quotidiana. Ma dove i paradossi permettono di inquadrare in maniera ampia realtà complesse, si può dire che i martiri delle foibe rappresentino uno dei più grandi successi del fascismo ed esprimano una delle conseguenze più dirette della politica risorgimentale. Tale riconoscimento, se non nega il tessuto culturale italiano di Trieste, ammette pure che la grandezza della città dipendeva dall’essere il principale porto del multietnico impero asburgico: e soprattutto, non nega in nessun modo il dramma degli uccisi e degli esuli giuliani, istriani e dalmati. Il dramma esiste ed è stato a lungo taciuto: insieme a tanti altri, ieri come oggi.\n2. Prima\nIl dramma è reale: al punto da non avere un unico atto, non una sola ed esclusiva regia. La sua realtà presenta prospettive e valutazioni tra loro molto diverse: e doove è possibile sottrarsi ai vari interessi in gioco, si può riscontrare che le questioni sono davvero scomode per tutti. Ad inaugurarle fu la rottura della convivenza secolare tra popoli di lingue e culture diverse, nella quale sotto il dominio di Venezia la zona era vissuta per cinque secoli. Tuttavia, la sovranazionalità, pur se convalidata come condizione d’esistenza dall’Impero asburgico, al quale i territori erano stati assegnati dal Congresso di Vienna nel 1815, comincia a venir meno a partire dai moti popolari della Primavera dei Popoli del 1848. Così, per reagire alla disgregazione e alla perdita di territori a favore del Regno d’Italia, che ha annesso il Veneto, l’imperatore Francesco Giuseppe emana le disposizioni contenute nel verbale del Consiglio della Corona del 12 novembre 1866, proclamando in quei territori di confine una politica di epurazione dall’influenza italiana e quindi di slavizzazione e germanizzazione da effettuarsi «con energia e senza scrupolo alcuno».\nCominciano così a delinearsi i diversi elementi di conflitto. Sloveni e croati sono rivali tra loro e in competizione soprattutto con i tedeschi. Gli italiani sono divisi in diversi gruppi: quelli dell’Istria, in netto calo demografico, osteggiano in modo particolare il bilinguismo; quelli del Venezia Giulia e Friuli sono particolarmente attivi nel movimento irredentista; quelli della Dalmazia, dove ci sono centri significativi come Zara, dal 1909 subiscono l’estromissione dalle amministrazioni comunali e la proibizione di parlare la loro lingua.\nTrieste riceve uno strumento per gestire le proprie specificità con il Consiglio-Dieta del 1860; dall’anno successivo conosce diverse repressioni degli italiani, e tra il 1903 ed il 1913 ne sono forzatamente espatriati circa 35.000; da parte loro, gli sloveni sentono propria la città per continuità territoriale e per maggioranza della popolazione (58%). Trieste, porto franco dal 1719, sede di numerose compagnie assicurative e dotata di una spiccata vocazione commerciale, ha come impronta architettonica prevalente il neoclassicismo mitteleuropeo tipico della reggenza illuminista di Maria Teresa. La lingua prevalente è però l’italiano e, nonostante la lontananza dagli altri centri, acquista importanza nei processi culturali di un paese ancora in formazione; tali processi sono sostenuti in modo particolare dalla componente ebraica, che fino alla II Guerra mondiale conosce il principale porto di imbarco per la Terra santa nella città, definita Porta di Sion, e trovano agganci con il lavoro del gruppo fiorentino de La Voce a cui appartiene anche Slataper, italiano di padre croato incline a pensare che la convivenza civile dipenda dall’equilibrio di cultura.\nL’impero austroungarico si stabilisce nel 1867 sotto l’idea di due regni sottoposti ad un unico sovrano, proponendosi di contenere una realtà multietnica ormai sottoposta alla spinta centrifuga dei differenti nazionalismi. A tale affascinante progetto non riesce certo a corrispondere un paradiso di bontà, laddove anche tra austriaci e ungheresi i rapporti erano perlopiù improntati alla diffidenza e al tradimento mentre molti popoli sognavano una nazione indipendente, anche come espressione statale di lingue e culture già esistenti. Gli italiani guardano al Regno d’Italia. Invece, gli slavi conoscono differenti centri di gravitazione: gli sloveni, pur popolando Trieste più di Lubiana, sono prossimi all’area mitteleuropea alemanna; i croati, anche se vicini agli interessi dell’impero, sono esposti al confine con il Levante; i serbi hanno presenza molto discreta, a lungo condivisa con i greci, nella comunità di fede ortodossa tuttora esistente. I tedeschi, da parte loro, tendono ad assimilarsi al contesto e con il tempo spariscono quasi impercettibilmente.\nIl nazionalismo è al suo nascere, e anche le posizioni più nette conoscono ampie sfumature. Lo zaratino Roberto Ghiglianovich, considerato l’iniziatore dell’irredentismo, testimonia l’esistenza di una biculturalità veneto-slava tipica della Dalmazia, pur se a suo avviso l’elemento croato e quello germanico guardano in una direzione che non è quella delle coste italiane; parellelamente, lo spalatino Ante Trumbić, inizialmente tra i più importanti fautori del Regno di Jugoslavia e in seguito in aperta rottura con le misure anticostituzionali del re serbo Alessandro I, dichiara di parlare in croato ma di pensare in italiano. La rinuncia ad ogni particolarismo irredentista è sostenuta dal Movimento operaio triestino, che organizza con successo lo sciopero generale del 1902 per ottenere nel 1907 un ottimo risultato elettorale; il movimento coniuga con responsabilità eredità risorgimentale e apertura internazionalista e, pur se troppo integrato nel quadro asburgico per essere rappresentativo di componenti ormai apertamente contrapposte, attraverso Edmondo Puecher continua ad esercitare influenza fino al secondo dopoguerra.\nL’irredentismo italiano conosce un esponente storico in Guglielmo Oberdan, ufficiale austriaco arteficie dell’attentato a Francesco Giuseppe in visita a Trieste per il cinquecentanario dell’appartenenza della città all’impero, e ha come teorico radicale Ruggero Timeus, acerrimo avversario degli slavi. Gli scontri frontali che segnano la Grande Guerra conducono l’impero austroungarico alla sua fine, ma il suo smembraento soddisfa, peraltro con le delusioni della cosidetta “vittoria mutilata”, soltanto le pretese del giovane regno sabaudo, che si espone ai difficili negoziati del Trattato di Versailles. Le difficoltà diplomatiche trovano emblema nella vicenda di Fiume, dalla composizione particolarmente complessa e da tempo corpus separatum tra territori austriaci e ungheresi, che dal 1919 diventa sede della Reggenza Italiana del Carnaro, guidata dal poeta Gabriele D’Annunzio. Per dare un’idea di come la storia possa cambiare le prospettive, la repubblica di Fiume fu sostenuta da Lenin così come questa fu la prima entità statale a riconoscere l’Unione Sovietica; dopo varie peripezie, che opporranno tra loro Mussolini ancora giornalista filoirredentista e Badoglio impegnato a isolare la città per conto del regno, il vate è cacciato con le armi nel Natale di Sangue del 1920; nel 1924 Fiume entra definitivamente in Italia.\nNel 1918 l’ingresso dei Savoia aveva costretto Trieste ad una drastica diminuzione di importanza; il delicato equilibrio di convivenza tra le diverse comunità, già incrinato da tempo, si infrange per l’irrigidirsi di un nazionalismo italiano piuttosto convenzionale e provinciale, la cui espressione si può trovare nell’antiquaria, manierata e forzatamente apolitica Storia letteraria di Trieste e dell’Istria pubblicata da Baccio Ziliotto nel 1924. Seguendo altre coordinate, continua a prendere forma il peculiare cosmopolitismo della città; ne sono esponenti significativi l’ebreo triestino Umberto Saba, con l’anarchica poetica semplicità di una «scontrosa grazia» (Trieste, 1912), l’irlandese James Joyce, che nella città apprende l’arte dell’Ulysses (1922) di immergersi nell’inconscio collettivo attraverso la psicologia privata, l’ebreo tedesco Ettore Schmitt, conosciuto come Italo Svevo che, anche se per vivere è dedito al commercio e inizialmente è scarsamente riconosciuto, è particolarmente in sintonia con altre significative testimonianze letterarie nella consapevolezza che tutto si trasformi in parole dileguandosi senza lasciare altra traccia. Da parte sua, il paese si comporta con la città come il personaggio del romanzo Senilità (1898), trattandola con la cura di un vecchio incapace di riconoscergli troppa importanza: «Mi piaci molto, ma nella mia vita non potrai mai essere più importante di un giocattolo»: e, come questi per la sua giovane conquista, l’Italia impazzì per Trieste.\nPer gli sloveni la città rappresenta una via d’emancipazione dalla ruralità da accettare anche a prezzo di lavori sottopagati, mentre imparare l’italiano, oltre ad essere una necessità, rappresentava anche un ricercato segno di distinzione. Tuttavia, come prima era accaduto per gli italiani, agli sloveni non viene più concesso di parlare la propria lingua. E se non molto tempo fa anche il carinzio Haider aveva trovato il coraggio di ribadire tale bestialità, tra i campioni storici di tale tendenza svetta un personaggio dal nome di Italo Sauro, figlio del famoso eroe del risorgimento Nazario, giustiziato dagli austriaci proprio nell’istriana Pola. Da parte sua, l’inquietante “italosauro” inaugura una lunga serie di violenze sistematiche basate sulla negazione radicale dei diritti dello slavo, a cui Slataper aveva detto «È tempo che tu sia padrone». Se lo scrittore non era alieno da un puerile paternalismo, la giovane e inesperta nazione italiana prosegue nei confronti degli slavi inglobati nei territori con un crescendo di misfatti, esplicitamente istigati e glorificati da Mussolini nel discorso di Pola del 1920 («Di fronte ad una razza inferiore e barbara come la slava, non si deve seguire la politica che dà lo zuccherino, ma quella del bastone»). Lo stesso anno a Trieste viene incendiata la Narodmi Dom, l’importante casa della cultura slovena, mentre il Trattato di Rapallo assegna definitivamente all’Italia le sue porzioni dell’area, le quali, seppure tra loro discontinue, permettono il dispiegarsi dell’amministrazione del Regno.\nSospesa su un vuoto senza passato storico e privata del suo territorio, Trieste continua a mantenere in modi più o meno nascosti il senso di una cultura diversa da quella della retorica patriottarda. Ne sono esponenti lo scrittore Giani Stuparich, il filosofo Giorgio Fano, il giornalista Silvio Benco, il musicologo Aldo Oberdorfer, lo psicanalista Edoardo Weiss, il pittore Vito Timmel, il poeta Srečko Kosovel, il raffinato pensatore e consulente editoriale Bobi Balzen, più di ogni altro testimone del perdurante senso di assenza di una città che sembra non essere in nessun luogo. L’irredentismo sloveno conosce un esponente significativo in Henrik Tuma, per cui l’italianità di Trieste può essere compresa solo considerandone il retroterra economico e geografico slavo e nel quadro di una Jugoslavia socialista. L’Italia irrigidisce le sue posizioni con l’avvento del regime fascista, e la redenzione giunge definitivamente nelle zone con le discutibili geste degli squadristi, entusiasticamente documentate dallo storico di estrazione repubblicana Giorgio Alberto Chiurco, nativo istriano, figlio d’irredentisti e già perseguitato dal governo austro-ungarico.\nNel 1923 la legge Gentile elimina le lingue minoritarie dalle scuole, e nel 1925 proibisce l’uso di lingue diverse dall’italiano nell’amministrazione pubblica. Giuseppe Cobolli Gigli, ministro dei Lavori Pubblici, peraltro di origine slovena, nell’opuscolo Il fascismo e gli allogeni (1927) teorizza la pulizia etnica dei territori e la deportazione della minoranza slava, da sostituire con coloni italiani provenienti dalle altre regioni italiane. Il piano si dirama da Pisino, ombelico dell’Istria, costruito sul bordo di una voragine scavata dal torrente Foiba (in croato Pazinčica) nel suo inabissarsi sotto il castello di Montecuccoli; di queste acque che si perdono misteriosamente nella fenditura del terreno, chiamano dagli italiani Foiba e dai croati Jama, ne parla con ammirazione Jules Verne nel Mathias Sandorf (1885) facendovi fuggire i due protagonisti prigionieri nel castello; in maniera più truce, invece per Cobolli Gigli la Foiba rappresenta un «Degno posto di sepoltura per chi, nella provincia, minaccia con audaci pretese le caratteristiche nazionali dell’Istria». A testimone, lo zelante ministro riporta una canzone in voga tra gli squadristi del paese: «A Pola xe l’Arena/ la Foiba xe a Pisin:/ che i buta zo in quel fondo/ chi ga certo morbin» (A Pola c’è l’Arena/ la Foiba è a Pisino:/ in quell’abisso vien gettato/ chi ha un certo pruritino).\nUn decreto del 1927 ottiene l’italianizzazione forzata dei toponimi e dei cognomi di famiglia dei cosidetti allogeni, vengono chiuse le scuole e la stampa slava, il croato e lo sloveno spariscono dalle lapidi sepolcrali e dalla vita quotidiana, funzioni religiose, processi e tutti gli atti pubblici possono essere celebrati soltanto in italiano. Finiscono al confino in migliaia, i dipendenti statali sono trasferiti, e centinaia di italiani democratici, socialisti, comunisti e cattolici, che soprattutto a Rovigno, Pola e nel bacino carbonifero di Albona-Arsia si impegnano nella difesa dei più elementari diritti, subiscono attentati, arresti, processi e anni di carcere da parte del Tribunale speciale per la difesa dello Stato. Mentre procedono persecuzioni e sottrazioni di beni, circa 350.000 sloveni e 60.000 croati fuggono, metà si dirigono nelle due Americhe e l’altra metà in Jugoslavia.\nInizia il secondo conflitto mondiale, e nel 1941 si verificano ulteriori attacchi agli slavi da parte delle Camicie Nere, mentre nell’aprile il gen. Ambrosio partecipa all’invasione del Regno di Jugoslavia con le potenze dell’Asse, causandone lo smembramento e ottenendo all’Italia la quasi integralità della Dalmazia. Dopo l’Armistizio dell’8 settembre 1943 gran parte del territorio del nord Italia è consegnato al Terzo Reich; il Nazismo, intenzionato a porsi in continuità con l’Austria asburgica, esprime nei confronti della regione una particolare attenzione, mentre nella Risiera di San Sabba incrementa le funzioni un campo di concentramento non soltanto per i “soliti” ebrei, ma anche per slavi comuni e dissidenti italiani.\nPer farla breve, tali fatti continuano ad essere rimossi proprio da molti di quelli che oggi parlano di stragi dimenticate. Ad essere tuttora dimenticata è però quanto possa essere stata assurda l’ostinazione di proclamare un’identità esclusiva in zone di confine: continua inoltre ad essere dimenticata la decisa imposizione del fascismo di identificarsi con l’Italia e l’italianità. Incapace di tutelare la propria cultura e gli stessi italiani, la politica del paese deve assumersi le principali responsabilità del devastante sviluppo dei conflitti già in corso: infatti, la propaganda italiana registro grande e controproducente efficacia proprio sugli slavi, che non dimenticarono niente e anzi esasperarono le loro posizioni, facendo vendetta senza troppi scrupoli. Come spesso accade alla belva umana di ogni nazionalità. Come se le nazioni esistessero per permettere questo.\n3. Durante\nLa storia procede sempre un po’ zoppa, ma dire che la situazione sul confine orientale sia stata particolarmente difficile è un eufemismo. Nella concitazione di una guerra che aveva come componenti, oltre al conflitto tra Nazisti e Alleati, anche il nazionalismo slavo e il comunismo bellico, e nella quale l’Italia era perduta come non mai, accade che collaborazionisti italiani e partigiani slavi si contendano proprietà, mentre le rappresaglie slave coinvolgono soprattutto gli italiani che fascisti non erano mai stati. Infatti, per un calcolo eminentemente politico, l’accanimento contro costoro avviene proprio perché rispetto a quelli che erano stati fedeli al regime erano più problematici da gestire per il nazionalismo espansionista slavo, che in Giulia e Dalmazia trova sponda soprattutto nel comunista sloveno Edvard Kardelj. I Cetnici, legati alla monarchia serba, formulano una resistenza antinazista di stampo nazionalista e anti-comunista, fino al 1943 sostenuta dagli Alleati; i croati si esprimono perlopiù in senso nazionalista, avendo un governo fascista retto dagli Ustàscia del vescovo Ante Pavelić, affiancatore le forze dell’Asse che già nel 1941 riempie le [foibe di zingari, slavi e comunisti.\nL’Italia balza dal fronte nazista a quello alleato mantenendo e subendo le ambiguità per cui tuttora la resistenza europea non riconosce quella italiana; l’Esercito di liberazione jugoslavo obbedisce a Tito, rivoluzionario comunista croato di madre slovena, e riceve in un primo periodo aiuti da inglesi e russi. Le entità italiane e slave si incontrano in modi diversi: nell’entroterra rurale e nelle principali città, dove si mantiene un diffuso collaborazionismo nazista, gli insorti slavi considerano fascista e italiano sinonimi; tuttavia, sul campo di battaglia si verificano anche significative collaborazioni tra partigiani e soldati.\nDopo l’Armistizio dell’8 settembre e fino al 13 ottobre 1943 si scatena una prima ondata di violenza con l’occupazione dell’Istria da parte degli slavi, minacciati della controffensiva nazista che rivendica i territori; la rappresaglia porta alla morte di 5.216 persone e alla deportazione nei lager di altre 10.000. Il momento è molto complesso e decisamente confuso, e si verificano diversi episodi piuttosto anomali. Il capitano dell’esercito Mario Riva, di stanza in Albania, conquista titoli e medaglie tanto per gli slavi quanto per gli italiani: alla guida del battaglione Italia, nella zona di Tara-Vukovet sconfigge i Nazisti affiancati da cetnici, musulmani, albanesi e reparti della legione camicie nere Firenze; morto nello scontro, l’Esercito di Tito gli rende i massimi onori nominandolo eroe di guerra (Junak) e anche l’esercito italiano gli decreta la medaglia d’oro al valor militare alla memoria, pur lasciando in ombra le sue particolarissime ragioni. A dicembre, ex militari del regio esercito guidati dal gen. Carlo Ravnich, istriano, danno vita al distaccamento partigiano Garibaldi, in lotta contro i Nazisti con la collaborazione degli slavi, che consapevoli dell’importanza di Trieste cercano di conquistarla; Ravnich viene presto reintegrato nel ricostituito esercito italiano.\nIl piano slavo di occupare i territori prima dell’arrivo angloamericano è definitivamente favorito nel 1945 da un ordine di Togliatti (Lettera al Presidente del Consiglio Bonomi), che delega ogni iniziativa all’esercito di Tito. A Trieste entrano le truppe neozelandesi, che disarmano i partigiani italiani del Comitato Liberazione Nazionale e lasciano via libera a quelli slavi. Durante l’occupazione slava, che per 45 giorni imperversa nei territori di Trieste e Gorizia, prende il via la seconda ondata di violenze contro gli italiani, durante la quale alla dura persecuzione dei civili si affianca l’internamento massiccio dei militari. L’8 maggio Trieste è proclamata città autonoma della Repubblica Jugoslavia; il 9 giugno ne prendono il controllo gli Alleati.\nÈ soprattutto durante le ondate di violenze del 1943 e del 1945 che in alcune delle foibe presenti sul Carso vengono gettate molte persone di nazionalità italiana; secondo alcune testimonianze, ai corpi dei morti si aggiungono anche quelli dei vivi. Una dichiarazione di fine gennaio 1944 stilata dal segretario del Partito fascista repubblicano e pubblicata dalla stampa della Repubblica di Salò, dichiara che in Istria furono infoibate 349 persone, prevalentemente fascisti. Per lo storico Mario Pacor, che si basa su documenti dei Vigili del fuoco, le persone effettivamente infoibate furono circa 400-500. Luigi Papo, ex militare fascista e istriano, alle 326 vittime accertate delle foibe aggiunge 994 salme esumate nel territorio complessivo, oltre a 3.174 vittime nei campi di concentramento e altre 5.643 presunte; a questo totale di 10.317 aggrega 6.363 dispersi, arrivando così al 5% della popolazione di lingua italiana. A detta di Dario Alberi, autore di una guida dell’Istria di rara completezza e ben 2000 pagine, pubblicata per la LINT di Trieste (1997- 2001), le vittime complessive furono 20.000.\nLo storico sloveno Joze Pirjevec (Foibe, una storia d’Italia, 2009) rileva, tra le varie irregolarità, che nel conteggio le donne furono segnate una volta con il nome da nubile e un’altra con il nome da sposate, e che esistono sovrapposizioni tra i nominativi già presenti nelle liste dei campi nazisti, come se questi fossero risorti per poi andare a morire di nuovo nelle foibe. La Legge 30 marzo 2004 n. 92 assimila gli infoibati agli scomparsi e a quanti sul confine orientale dall’8 settembre 1943 al 10 febbraio 1947 furono soppressi mediante annegamento, fucilazione, massacro, attentato, a coloro che entro l’anno 1950 sono deceduti in seguito a torture, deportazione e prigionia, escludendo soltanto i morti in combattimento. Ci sarebbero inoltre, anche se non rientrano in tale casistica, 17.000 istriani caduti per le repressioni nazifasciste. Ad ogni modo, il dato più obiettivo che possiamo trarre da questi conti è che le ampie variazioni di stima non sono in grado di venire a capo né delle difficoltà di verifica, né tantomeno delle diverse impostazioni ideologiche.\nCosì, le popolazioni dell’estremo oriente italiano, dopo essere state coinvolte nelle scelte di una patria che le annette parzialmente e con grande fatica, vengono lasciate isolate su terre ancora troppo lontane, che dovranno poi essere addirittura abbandonate nell’incalzare delle conseguenze della politica fascista. La quale, come testimoniano gli ordini di «Demolire, uccidere ed internare» impartiti dal gen. Mario Roatta (Circolare 3C del primo marzo 1942, poi ripetuti anche in agosto), fino alla fine si dimostrò sistematicamente violenta, per venire però rapidamente disconosciuta dal paese entrato nella fase dell’Armistizio e in cerca di condizioni propizie alla prossima ricostruzione.\nDa parte sua, la resistenza slava colpisce per presunti «Rapporti con il nemico» anche partigiani antifascisti quali Francesco De Gregori, zio del cantautore omonimo, e Guido Pasolini, fratello dello scrittore Pier Paolo, appartenenti alla brigata Osoppo e coinvolti insieme ad altre 15 persone nell’eccidio di Porzûs del febbraio 1945. A dare l’ordine di uccidere è però un italiano: il padovano Mario “Giacca” Toffanin della brigata Garibaldi, che sfugge all’ergastolo decretatogli dalle autorità italiane riparando in Jugoslavia dove riceve anche l’onorificenza Partizanska spomenica 1941, per venir infine graziato nel 1978 dal presidente Pertini. Pier Paolo Pasolini ricorderà il fratello nella poesia Vittoria (su Poesia in forma di rosa, 1964), parlandone con esplicito orgoglio in un articolo (su Vie Nuove 15.07.1961, poi in Le belle bandiere, 1972, pp. 110-112), riconoscendo in un racconto anche i sogni e le disillusioni del socialismo slavo (Il sogno di una cosa, 1962).\nMentre per temperare le opposte pretese gli Alleati progettano il mai realizzato Territorio Libero di Trieste, privo di sovranità e sottoposto a controllo militare permanente, con il Trattato di Parigi del 10 febbraio 1947 l’area viene divisa in due settori. La Zona A comprende Trieste, Montefalcone e Muggia, è amministrata dagli anglo-americani e successivamente agli Accordi di Londra del 1954 viene affidata all’Italia, che aveva già mantenuto Gorizia e il resto della Venezia Giulia; la Zona B, con Capodistria, Pirago, Umago e Cittanova, è sotto amministrazione jugoslava, che nel frattempo ha riacquisito le altre zone istriane e dalmate. Nel 1947 a Fiume un irredentista uccide la massima autorità alleata; negli anni ’50 un contro-esodo da Montefalcone composto da operai specializzati è perseguitato dalle autorità jugoslave, soprattutto a causa dei contraccolpi della rottura tra Tito e Stalin. Nell’enclave di Zara, per il 90% distrutta dalle bombe alleate, nel 1953 vengono definitivamente chiuse le scuole italiane e addirittura sono divelti alcuni leoni di San Marco, simbolo di Venezia. A Trieste nel 1947 in piazza dell’Unità d’Italia una manifestazione italiana spontanea è falciata dai carri armati alleati provocando cinque morti, ricordati da una lapide apposta nella piazza; i moti del 1953 provocano altri sei morti; per quanto non ufficialmente commemorate, costoro sono da enumerare tra le circa 443.000 vittime di guerra italiane.\nDal 1947 nei campi alla periferia di Trieste iniziano ad ammassarsi profughi giuliani, istriani e dalmati di lingua e cultura italiana, e anche slavi costretti all’espatrio dagli eventi. L’indegna ospitalità ricevuta ai porti di Venezia, Ancona, Bari e nei centri di accoglienza lascia emergere indifferenza e fastidio. L’esodo di circa 250.000 persone (per alcuni, addirittura 350.000) è un tradimento silenzioso. Nell’Istria slovena ci sono attualmente circa 3.000 membri dichiarati della comunità italiana, circa 25.000 in Croazia, tra Istria, Fiume e Dalmazia, altri anche nelle Bocche del Carnaro, nel multietnico Montenegro. La cultura della minoranza italiana viene particolarmente tutelata dallo scrittore Eros Sequi, che dopo aver fatto la resistenza con gli slavi si trasferisce nel paese e insegna letteratura italiana all’università di Belgrado fino al 1995, quando trova corso un’altra guerra che disgrega la repubblica federale voluta da Tito. Gli slavi del sud caduti durante la II guerra mondiale erano stati complessivamente più di un milione: circa altri 300.000 morti sta per aggiungersi, e a tutt’oggi la conta non è ancora finita.\nIn anni non sospetti, il cantautore Sergio Endrigo, nativo di Pola, città costiera ricca di memorie romane, nelle parole di 1947 (1969), di cui è stata realizzata anche una versione in friulano (2004) racconta con discreta malinconia la condizione di esule: «è troppo tardi per ritornare ormai […] la sera è un sogno che non si avvera mai». Se un’altra canzone ci riporta in tempo di valzer alla riflessione sulla città, con la «speranza rifiorita e subito tradita, Trieste ferita […] vendi cara la tua sottana se vuoi essere italiana» (Trieste, 1981), Endrigo ha anche cantato in croato (Kud plove Ovaj Brod, 1970) e ha inoltre collaborato con il musicista e cantante croato Arsen Dedić. Aveva già testimoniato, con la struggente Aria di neve(1963) un peculiare gusto, consapevolmente “austroungarico” e stupidamente sottovalutato nell’Italia canterina; La ballata dell’ex (1966), storia di un partigiano perseguitato anche dalle autorità repubblicane, con onestà intellettuale sottolinea la continuità dell’Italia del dopoguerra con quella fascista.\n4. Dopo\nLa tragedia del confine orientale italiano non è niente affatto isolata nella storia dell’insanguinato mosaico di cui l’Europa si compone, dove molte aree nel corso degli eventi sono state costrette a cambiare nazionalità e cultura. Tra queste, regioni un tempo tedesche quali la Prussia Orientale e i Sudeti, le zone delle Polonia passate alla Russia, e tutte quelle aree che, per usare le parole di Churchill, erano sede di «miscugli di popoli, causa di guai interminabili». I guai certamente non sono mancati, ma valutazione è errata: sono le sproporzioni tra rapporti demografici, interessi economici e forme culturali dominanti ad incrinare equilibri che possono anche essere fertili. Attenzioni premurose a tale problematica sono contenute nell’agile e fitto «quaderno di suggerimenti» di Guido Crainz Il dolore e l’esilio (2005), con numerosi rimandi a testi e percorsi preziosi per ritrovare il senso del dolore di tutti. Per dare ulteriormente spazio ad una certa polifonia, possiamo leggere il poeta croato Dubravko Horvatić, autore di più di cinquanta libri, poco noto in Italia se non per la sua adesione politica al nazionalismo croato. Un componimento privo di titolo (contenuto in Antologia della poesia dell’ex-Jugoslavia, a cura di Stevka Šmitran, 1997) sembra esprimere aperto scetticismo rispetto alle lotte per il potere.\n«Di generazione in generazione assediamo questa città, attacchiamo le stesse mura, malediciamo gli stessi cancelli, di generazione in generazione accendiamo fuochi, interrompiamo mine, saliamo su queste asperità, di generazione in generazione rompiamo i giavellotti e pesanti attrezzi sui muri, C’erano, dicono, gli antichi canti, cha già hanno visto sui castelli, ma caddero giù, davanti ai piedi dei guerrieri colpiti dal fulmine. Già da mille anni la città è inespugnabile, le mura ci sono anche se nessuno le difende. Adesso assaltiamo noi stessi ancora in anni verdi, altri morirono per questa eredità, per alzare lo sguardo nel castello principale, attacchiamo con occhi rossi di sangue, le corazze sono arrugginite dal sudore, assaliamo anche se vi è afa e se c’è brina, ma le mura sono imponenti e salde, le mura sono come prima di mille anni fa. Colpiamo e ciascuno di noi in cuore bestemmia: dietro le mura ci sarà affatto la città?»\nPer lungo periodo, le opere di Horvatić nell’ex-Jugoslavia, egemonizzata soprattutto dalla Serbia, hanno avuto circolazione piuttosto limitata; successivamente, l’autore si è distinto come uno degli artefici della letteratura croata e della sua storicizzazione. Questa è stata compiuta anche “nazionalizzando” (sostanzialmente, traducendone il nome) autori storici residenti nella Croazia e Dalmazia venete, quali Giovanni Bona-Boliris (per i croati Ivan Bolica), Ludovico Pasquali-Pascalis (per i croati Ludvig Paskvalic e Paskalic, ma è conteso anche dai serbo-montenegrini per cui diventa Ludovik Paskvojevic), e molti altri, tra cui Giovanni Bolizza, Cristoforo Ivanovich, Vincenzo Buiovich, che studiarono nelle università di Bologna, Padova e Roma e scrissero in latino e in italiano.\nLa letteratura italiana rappresenta indubbiamente il quadro in cui collocare con più pertinenza i loro contributi. Testimonianza significativa dell’appropriazione compiuta dai croati, indice rilevante della problematica complessiva e anche di come, tra le tante opportunità, si sia mancata pure quella di pensare ad una forma “adriatica” della letteratura universale, la fornisce il poeta italiano, jugoslavo e comunista Giacomo Scotti (La letteratura italiana in Dalmazia: una storia falsificata, «Quaderni Giuliani di Storia» a. XXIII n°1 gennaio-giugno 2002, pp. 21-35) approfondisce i rapporti tra nazionalismi e letteratura riguardo alla zona istriana, giuliana e dalmata  .\nScotti è uno di quegli italiani che nel 1947 varca all’inverso «l’incerta linea di demarcazione sul Carso di Montefalcone-Doberdò» correndo dietro al «miraggio di una vita migliore in Jugoslavia» e che, per «l’innato ‘vizio’ della libertà intellettuale», già dal 1954 si ritrova a vivere «un susseguirsi di esili nell’esilio». Risiede ancora a Fiume, e oltre a fornire dati e ricostruzioni sulla questione delle foibe (Foibe e fobie,  «Il Ponte delle Lombardia», n. 2, febbraio/marzo 1997), è anche testimone di prim’ordine dell’esperienza storica e politica della Jugoslavia e della sua dissoluzione nella guerra degli anni ’90, soprattutto rispetto alle separazioni che questa ha portato nella cultura complessiva di una regione costituita essenzialmente dalla coesistenza delle proprie diversità (Nuovi ponti oltre le nere barricate, «Pagina Zero», n. 5, Ottobre 2004). Tanto impegno è valso a Scotti da parte dei fascisti croati una prima minaccia di morte, e poi un’altra, per aver denunciato le persecuzioni nei confronti della minoranza serba della Krajne; nell’Italia dei poeti è invece spesso dimenticato, ma si sa, gli italiani sono distratti. Invece, per non dimenticare le guerre nei Balcani occorre collocarle nei processi di globalizzazione che ruppero la precaria coesione nazionale realizzata da Tito proprio nello stesso momento in cui la vittoria degli Alleati cominciava ad innescare quei medesimi processi.\nTrieste da parte sua, dopo aver cambiato sette nazionalità in nemmeno quarant’anni ed entrata in una stagnazione di difficile soluzione, nel 1975 risolve formalmente le questioni a cui è appesa con il trattato di Osimo, che assegna definitivamente la Zona A all’Italia e la Zona B alla Jugoslavia; lo stesso anno, muore anche Pasolini, uno dei pochi ad aver esplicitamente ammesso le circostanze in cui anche suo fratello fu ucciso. L’unico esponente italiano politico a considerare gli aspetti propriamente culturali del problema adriatico è stato invece il democristiano De Gasperi, che nel 1953 per calcoli elettorali sbagliati manda all’aria la possibilità di acquisire parte della fascia costiera della Zona B, che mantiene una presenza italiana, rappresentata anche dall’emittente televisiva di Capodistria.\nTuttavia, con l’attenuarsi delle tensioni relative ai problemi dell’identità nazionale, l’area di confine conosce una notevole apertura; inoltre, a Trieste nel 1965 è eletto il primo assessore sloveno, il socialista Dusan Hrescak, e in Istria riprende importanza l’elemento italiano, determinando contesti bilingue disponibili a quel dialogo necessario e a lungo sfuggito. La “condizione” istriana riceve attenzioni, tanto partecipi quanto di portata internazionale, nell’opera di Fulvio Tomizza, che pur soffrendo della lacerazione dell’esodo rende integralmente il senso di quel paesaggio importando nella sua lingua l’intima esperienza del mondo slavo, facendosi testimone di una duplicità di inappartenenze  priva di soluzioni: «un instabile e sofferto coesistere di due modi di essere e di sentire contrapposti, due appartenenze che non riuscivano a conciliarsi e s’incolpavano a vicenda.» (Il sogno dalmata, 1997 – pubblicato postumo nel 2001).\nNel 2004, dopo che la balcanizzazione ha coronato il crollo della Cortina di ferro, mentre il territorio è spartito tra le due nuove entità statali di Slovenia e Croazia frettolosamente riconosciute, il governo Berlusconi istituisce il Giorno del Ricordo del 10 febbraio, in evidente competizione con la Giornata della Memoria del 27 gennaio dedicata alle vittime della Shoa; riciclando per l’insensatezza della comunicazione i toni più funesti dell’irredentismo, la destra italiana butta benzina sui carboni e s’ingegna anche a produrre fiction piuttosto dubbie quali Il cuore nel pozzo,(2005), credendosi capace di giocare con un fuoco che, se ha lasciato ben poco, può comunque essere in grado di distruggere ancora.\nSul tardivo riconoscimento dell’intera problematica la sinistra, che ieri minimizzava, oggi non promuove i dovuti approfondimenti ma si limita, come su tante altre faccende, a fare i coretti con la destra, tanto per smuovere un po’ di voti e rafforzare il fragile orgoglio nazionale, peraltro esponendolo alle rimostranze della non proprio limpida Croazia. Trattati definitivi non sono mai stati stipulati, un risarcimento è stato effettuato solo dalla Slovenia, ma in una maniera considerata “parziale” che ha determinato il congelamento dei fondi da parte dello stato italiano. Occorre che ognuno si assuma le proprie responsabilità nei drammi collettivi: ma forse queste sono soltanto belle parole.\nE mentre procedono i massacri della storia, rimangono estranee, come se davvero fossero state rinchiuse in fosse diverse, tanto le culture del vitale mondo slavo, quanto tradizioni culturali italiane antiche come quelle istriane e dalmate, radicate in Venezia e poi a Trieste rafforzatasi. In una sottrazione integrale, come in una dolina lo svuotamento carsico genera un vuoto, il silenzio della divinità si riempie di un tempio senza simboli e di una manciata di terra. Questo è quanto resta al campo di concentramento di San Sabba: non è un monumento che commemora un crimine militare, come già ha ricorda Sergio Kostoris (La risiera di Trieste, 1974), ma un monito per i giorni a venire. E di fronte ad un’insensatezza per la quale nessuno ormai rimane sorpreso nemmeno per i più profondi traumi della storia e forse neanche per la sparizione di mondi interi, possiamo scrivere, confrontandoci con una realtà nella quale, come nota Diego De Castro proprio rispetto a Trieste, «tutto esiste contemporaneamente».\n5. Congedo\nHo visto Trieste. Elegantissima, triste e pensosa. Nella lancia di San Giusto ho visto convergere l’articolato mosaico di una città dalla pianta triangolare, che si triangola a sua volta in Opicina, caratteristico villaggio sloveno che guarda la frontiera, e in Muggia, l’unica località istriana rimasta all’Italia e un tempo dominio di quella Venezia che nel 1382 Trieste rifiutò per sottomettersi all’Austria. Ho raccolto memorie perdute tra il Molo Audace dove attraccò la prima nave italiana dopo la Grande guerra e il Grattacielo che importò lo stile americano nell’Italia fascista, mentre faticavo alquanto a trovare una birreria che mi piacesse; su quel tratto, che definire costa è un po’ uno sforzo, turisti tedeschi che sarebbero potuti essere ovunque e un ubriaco italiano che vagheggiava la patria passeggiavano, ignorandosi tra loro. In una dimensione cosmopolita per quanto paesana, calorosa come la bora eppure ricca di rifugi, ho visitato chiese e musei pronti a narrare mille vicende e ho raccolto libri e dischi che mi cadevano quasi nelle mani, ho parlato con persone interessanti, ho conosciuto ragazze carine e tizi buffi - e fin qui, tutto normale.\nSe volessi fingere, potrei dirvi tutto quello che non so di casupole col tetto di paglia e di foreste di roveri, del Carso e delle città di altre persone, le quali conoscono tutto questo molto meglio di me. Piuttosto, preferisco ricordare che da piccino, quando vedevo la mappa il mattino a scuola o la sera alle spalle di Bernacca, e ignoravo tante cose, l’Istria e tutto il fiottio di isole che da lì accompagnano l’Adriatico verso l’Egeo, mi sembravano come foglioline, da custodire in un libro con estrema delicatezza. Nessuno, se non forse Venezia, ha usato tale premura. E crescendo l’interesse verso la storia dei luoghi, ho appreso che il saccheggio di queste terre è stata pratica diffusa in tutti le ere; da parte loro, gli Istri, durante e dopo l’epoca romana, erano dediti al pirataggio, mentre in epoche più antiche non seppellivano i morti e praticavano il cannibalismo. Verso il 1500, nelle terre istriane già spopolate dalla peste, dopo molti altri popoli vi iniziano a penetrare slavi, ancora chiamati s’cjavi, “schiavi”, e dalmati, già ampiamente “contaminatisi” con croati e albanesi.\nSul Carso ci sono le foibe. Io quel giorno non c’ero. Per quanto possa valere, mi hanno raccontato che prima che gli slavi cominciassero a gettarci dentro gli italiani, già questi ci avevano infilato gli slavi; inoltre, la [foiba di Basovizza](http://www.nuovaalabarda.org/leggi-dossier-La ‘Foiba’ di Basovizza/8/), dalla quale lo storico Pirjevec segnala furono tratte informi tracce di corpi umani riconosciuti come appartenenti a dei soldati austriaci della Prima guerra mondiale, nonché i resti di un cavallo, era stata miniera di carbone e poi discarica. Deserta e tagliente, Trieste una notte m’è apparsa, come davvero fosse il fantasma di un’Europa infinitamente perduta e ferita, e ho pianto. E dite questo a Slataper, semmai qualcuno ricordasse lui e le sue parole: nessuno che fosse buono è morto per qualche giusto fine della natura, tutti siamo ancora più estranei a tutto, e qui stiamo molto male anche noi.\nNel nostro percorso, possiamo raccogliere foglie, e collocarle tra le pagine dei libri. Così, possiamo aprire i libri e ritrovare foglie e percorsi, rinvenire tracce e ricostruire memorie per farci un’idea di quanto continuamente va smarrito. Possiamo imparare a leggere gli eventi proprio mentre un’informazione parziale e una politica incapace acquistano consensi ricoprendo di immondizia i poveri morti e quanto altro resta. Possiamo anche provare a sottrarci gli abusi che alimentano dolore e pregiudizio, cercando una memoria comune, la sola che possa portare giustizia a ricordi isolati. So pure che questo non accadrà mai, e rimane soltanto il bisogno d’andare lontano, a ritrovare non so che.\n•\nPrima pubblicazione: “Dentro le foibe”, «Controluce» a.XV n.3 marzo 2005. Rivisto e ampliato. Fotografia: Claudio Comandini, “Il cammino inverso della pace” – Trieste - Risiere di San Sabba, febbraio 2005."
  },
  {
    "objectID": "posts/pages/2016-02-19-macht-und-denken-slam-di-filosofia-a-lipsia.html",
    "href": "posts/pages/2016-02-19-macht-und-denken-slam-di-filosofia-a-lipsia.html",
    "title": "Macht und Denken. Slam di filosofia a Lipsia",
    "section": "",
    "text": "Il Festival di Filosofia di Lipsia [soundcheck philosophie #4], previsto dal 21 al 24 aprile 2016, è alla ricerca di performance filosofiche innovative e di esperimenti di comunicazione filosofica basati sul tema Macht und Denken, che riguarda il potere e il suo rapporto con il pensiero. Possono proporsi giovani filosofi e anche interpreti capaci di intrecciare la filosofia con le arti, in grado di fornire un proprio contributo, sopratutto performativo, sul tema proposto, dalla durata massima di 30 minuti. Le proposte selezionate verranno mostrate e discusse nel pomeriggio dell’ultimo giorno del festival nel teatro LOFFT.\nIl simposio su Potere e Pensare previsto per questa quarta edizione del Festival comprende conferenze, spettacoli, performance e altri esperimenti di comunicazione, che oseranno esplorazioni non consuete, spingendosi ai confini della disciplina accademica. Dove soundcheck philosophie implica letteralmente una teoria della “rappresentazione” (Darstellung), la realizzazione di formati di ispirazione artistica intende invitare a fare filosofia e favorire il “diritto” di fare filosofia.\nAi candidati di cui saranno selezionati i progetti viene offerta la copertura dei costi di viaggio, l’alloggio per tutti i giorni della festa, un biglietto valido per la visita di tutti gli eventi. Gli organizzatori, oltre a presentare i contributi al pubblico, permetteranno l’elaborazione teorica e la messa in rete di quanto proposto dagli interessati.\nIl festival è organizzato dall’associazione no profit Verein Expedition Philosophie, in collaborazione con il Teatro LOFFT, gli istituti e i dipartimenti di filosofia delle Università di Lipsia, Halle e Magdeburgo, e da Heinrich Böll-Fondazione Sassonia. È promosso dalla Fondazione culturale del Libero Stato della Sassonia. Il simposio filosofico è finanziato dalla Fondazione Thyssen Fritz.\nIl termine per inviare la propria proposta di partecipazione è il 15/03/2016\nAutori e performer selezionati riceveranno comunicazioni entro il 25/03/2016.\nI partecipanti sono pregati di inviare:\n• un breve curriculum vitae\n• un abstract dell’opera con concorrere\n• il “modulo per i collaboratori” per segnalare le esigenze tecniche\n• un dettaglio video della performance prevista (tanto tramite collegamento video via Internet, quanto spedendo un DVD per posta)\nAvvisi e moduli sono disponibili anche sul sito degli organizzatori: www.expeditionphilosophie.org\ne sul sito del Festival:\nhttps://soundcheckphilosophie.wordpress.com/\nIndirizzo email:\nsoundcheckphilosophie@googlemail.com\nIndirizzo postale per la spedizione del DVD:\nExpedition Philosophie e.V.\nc/o Rainer Totzke\nArndtstr. 9 bis\nD-04275 Leipzig"
  },
  {
    "objectID": "posts/pages/2017-09-30-contro-i-vaccini-opinioni.html",
    "href": "posts/pages/2017-09-30-contro-i-vaccini-opinioni.html",
    "title": "Contro i vaccini. I perché di un’opinione",
    "section": "",
    "text": "10 vaccini_ sono ora obbligatori per potersi iscriverei ai nidi e alle materne pubbliche e private ai sensi della Legge n. 119 del 31.07.2017, che aggiorna e smussa le disposizioni previste dal DDL n. 73/7.06.2017. L’obbligo copre fino ai 16 anni d’età, senza alcun ostacolo alla frequenza di scuole elementari, medie e superiori. L’autocertificazione permette di iscrivere il bambino non ancora vaccinato, con un termine per mettersi in regola e mantenendo divieto e sanzioni per chi non rispetta le disposizioni. Le Asl dovranno impegnarsi e attivarsi nella ricerca di chi non è ancora in regola con il piano vaccinale. Le vaccinazioni già obbligatorie erano: anti-difterica, anti-tetanica, anti-poliomelitica, anti-epatite virale B. A queste si sono aggiunte: anti-rosolia, anti-morbillo, anti-pertosse, anti-parotite, anti-varicella, anti-haemophilus influenzae. Sono soltanto consigliati, ad offerta attiva e gratuita ma senza obbligo, da parte di Regioni e Province autonome: anti-meningococco B, anti-meningococco C (fortemente consigliate); anti-rotavirus, anti-pneumococco (consigliate). Non tutti i vaccini vanno fatti singolarmente perché alcuni vengono raggruppati nella stessa seduta. ll dirigente scolastico è tenuto a segnalare entro 10 giorni alla Asl, per non incorrere in omissione di atti d’ufficio, i casi di minori non vaccinati; i genitori che non hanno presentato la documentazione verranno convocati presso l’ufficio di igiene per effettuare la prevenzione entro un termine prefissato. Le polemiche hanno così riguardato tanto la legittimità legale nonché costituzionale della disposizione, quanto la sua insufficienza ai fini pratici; alcuni hanno poi denunciato  un legame tra vaccini e autismo, a sua volta smentito da ricerche pubblicate su _Nature_. Come è ormai consueto, da una parte e dall’altra, si fornisce e si cerca nell’informazione la conferma ai propri pregiudizi senza indagare fino a che punto ha ruolo la tutela della salute e fino dove arriva l’interesse della case farmaceutiche. Contro un giornalismo di pancia incapace di vagliare i motivi stessi di cui dibatte, su Informazione senza Filtro _Marianna Gianna Ferrenti_ ha fornito in un dettagliato articolo un ventaglio di opinioni capace di permettere al lettore di farsi una propria idea al riguardo. Per comprendere meglio con quali modalità può essere scritta e descritta la nostra società e il suo rapporto con la salute, assume particolare rilevanza un rapporto dell’Accademia Nazionale dei Lincei, dei quali presentiamo un breve estratto sui movimenti di opinione contro i vaccini, a cura di Guido Forni, Alberto Mantovani, Lorenzo Moretta, Giovanni Rezza._\n1. Radici storiche\nGià nel settecento la diffusione in Europa della pratica della variolizzazione aveva suscitato numerose reazioni contrarie di alto impatto emotivo. In una domenica del 1722 il Reverendo Edmund Massey pronunciò nella chiesa di Saint Andrew’s Holborn a Londra il “Sermon against the dangerous and sinful practice of inoculation”, sermone che stampato e diffuso in Inghilterra e Nord America accese infuocate reazioni contrarie alla vaccinazione (Massey, 2010).\nLa cronaca delle epidemie di vaiolo che si succedettero nella città di Boston, Massachusetts dal 1720 al 1770 mette in evidenza come sia l’opinione pubblica sia le varie autorità ondeggiassero, nel giro di poco tempo, tra il rifiuto e la proibizione della variolizzazione e il ricorrere disperato a questa pratica di fronte all’avanzare rampante delle epidemie (Blake, 1959).\nLa variolizzazione di massa com’era praticata nel 1700 era una pratica pericolosa, non standardizzata, somministrata in condizioni igieniche primitive e comunque associata a un’alta incidenza di effetti collaterali. Nonostante tutto ciò, da subito, come diligentemente riporta Benjamin Franklin, l’effetto protettivo di questa primitiva vaccinazione antivaiolosa risulta ben evidente quando la mortalità da vaiolo viene valutata paragonando i gruppi di cittadini che si erano sottoposti alla variolizzazione o che l’avevano rifiutata (Blake, 1959).\nIl motivo principale delle reazioni contro la variolizzazione, e più in generale contro la vaccinazione anti-vaiolosa era di tipo religioso/naturalistico: le epidemie di vaiolo erano interpretate come eventi naturali voluti da Dio e, quindi, bisognava lasciare a Lui decidere chi dovesse morire e chi potesse sopravvivere. La vaccinazione appariva come un «a rebellion attempt to take Good’s work out of His hand» mentre l’epidemia veniva vista come un’occasione per pentirsi dei propri peccati e per riconsiderare la propria vita (Massey, 2010).\nA questi argomenti, si associavano le proteste dei medici che consideravano la variolizzazione estranea alla cultura medica di allora, una pratica priva di basi scientifiche, importata da Paesi di cultura diversa, diffusa sfruttando l’ignoranza credulona della popolazione e pericolosa sia per chi si sottoponeva a essa sia per chi la rifiutava (Blake, 1959).\nParallelamente al successivo diffondersi della vaccinazione antivaiolosa e alla messa a punto dei vaccini moderni, vari movimenti di reazione contro i vaccini sono fioriti nel mondo occidentale. Fino al secolo scorso questi movimenti sono stati minoritari e la copertura vaccinale ha continuato a crescere. Attualmente assistiamo invece a un’inversione di tendenza e a un calo di copertura, di cui è importante cercare di comprendere le cause.\nIn Italia la percentuale di bambini vaccinati, stabile o in leggero aumento fino al 2012, è in leggero calo per le vaccinazioni cosiddette “obbligatorie” (poliomielite, difterite, tetano, epatite B), che peraltro restano ancora intorno al 95% (limite per l’immunità di comunità), mentre presenta un calo molto più rilevante per le vaccinazioni cosiddette “raccomandate”: la percentuale di bambini vaccinati per morbillo, rosolia, parotite (MPR) è passata dal 90,3 % del 2013 all’86,6 % del 2014 (ISS, 2017).\nL’introduzione di nuove tecnologie e nuove pratiche mediche non raramente suscita diffidenza e rifiuto. Tuttavia può apparire singolare che l’opposizione ai vaccini costituisca un movimento d’opinione così diffuso, così persistente e così capace di permeare larghi strati della popolazione. Relativamente alla maggior parte delle pratiche mediche comunemente accettate, i vaccini costano poco, sono semplici da somministrare, spesso sono molto efficaci e sono associati a rari effetti collaterali.\nPerché, dunque, questa persistente e diffusa opposizione? L’opposizione ai vaccini è suscitata dalle caratteristiche intrinseche alla pratica di vaccinazione:\n• la vaccinazione è un tipico atto di medicina preventiva, cioè qualcosa che viene somministrato a una persona che sta bene per prevenire un ipotetico rischio di contagio;\n• la vaccinazione, come ogni atto umano, comporta un rischio e suscita un certo disagio. Rischio e disagio che un’alterata percezione del rapporto rischio/beneficio possono far percepire come inaccettabili;\n• la vaccinazione è un atto individuale che acquisisce particolare valore protettivo quando diventa un atto collettivo, cioè quando una larga maggioranza della popolazione (tra l’85 e il 95%) è vaccinata (immunità di comunità);\n• affinché una particolare vaccinazione sia somministrata alla maggior parte della popolazione è necessario emanare leggi o regolamenti che obblighino o invitino a farsi vaccinare. Ciò suscita rifiuti legati alla sensazione di perdita della libertà individuale conquistata dai cittadini a causa di un’eccessiva e inutile intrusione del pubblico nella sfera privata;\n• per vaccinarsi o più ancora per vaccinare gli infanti e i bambini è necessario affrontare con una certa periodicità piccoli ma significativi disagi nella routine della vita quotidiana (permessi sul lavoro, recarsi dove e quando il vaccino viene somministrato, attese, affrontare la reazione al vaccino…);\n• in genere, poi, il fatto che i vaccini siano poco costosi o gratuiti e di comune reperibilità ne riduce il valore percepito. L’attuale diffusione dell’opposizione verso la vaccinazione è il risultato di complessi e assai sfaccettati cambiamenti culturali, mutamenti del concetto di autorità, del rapporto medico e paziente e del facile accesso a notizie diffuse in rete (Grignolio 2016; Burioni, 2017a,b).\nÈ da notare, però, che gli stessi argomenti contro la variolizzazione e contro la vaccinazione anti-vaiolosa che erano stati alla base dell’infuocato dibattito settecentesco continuano a serpeggiare tra i motivi dell’attuale opposizione ai vaccini, pur assumendo accenti e intensità differenti. Le ragioni principali che stanno portando alla  riduzione della copertura vaccinale nelle popolazioni del mondo occidentale possono essere aggregate in alcuni insiemi.\n2. L’alterata percezione del rapporto rischio/beneficio\nNelle nazioni industrializzate si è progressivamente dimenticato cosa significhi veder morire di tetano neonatale un bambino perché il parto avviene in condizioni non igieniche, per esempio quando vengono usati strumenti non sterilizzati per tagliare il cordone ombelicale. Solo i medici di una certa età ricordano le morti per croup difterico, cioè le lesioni causate dal bacillo della difterite alla laringe, che rendono difficoltosa la respirazione fino a impedirla.\nLa generazione più recente di genitori non ha neanche più alcuna esperienza della poliomielite e molti non conoscono le conseguenze di patologie di malattie che negli ultimi anni sono quasi scomparse come la pertosse, il morbillo e la parotite epidemica (Giovanetti e Gangemi, 2016).\nLa drastica riduzione delle malattie infettive nelle nazioni occidentali, in gran parte dovuta all’efficacia delle vaccinazioni di massa, ha fatto impallidire la percezione dell’importanza della vaccinazione e diminuire il coinvolgimento delle popolazioni nei programmi di vaccinazione. Se da una parte i vaccini sono vittime della loro efficacia, dall’altra è comune che venga drammatizzato qualsiasi disturbo più o meno correlabile con la vaccinazione. Al contrario si tende ad accettare come sfortunati eventi naturali le non rare complicanze delle malattie infettive.\nComuni distorsioni nella percezione del rischio portano a dare maggior importanza agli eventi pericolosi osservati direttamente o raccontati (ad esempio racconto di un bambino che sta male dopo una vaccinazione) rispetto ai dati tecnici (per esempio la lettura dei dati sull’incidenza dei rischi associati alle vaccinazioni). Si dà anche maggior importanza ai rischi creati dagli esseri umani (ad esempio danno causato dai vaccini) rispetto a quelli causati da eventi naturali (diffusione di una malattia infettiva e la sua pericolosità) (Khan, 2013; Grignolio 2016).\n3. La convinzione dell’inefficacia dei vaccini e i timori sulla loro pericolosità\nNei movimenti di opposizione ai vaccini è diffusa la convinzione che i vaccini siano inefficaci: le malattie infettive sono scomparse non per la diffusione dei vaccini, ma per miglioramento della nutrizione, delle condizioni di vita, dell’igiene, ecc.\nI pericoli che più spesso vengono associati alle vaccinazioni sono:\n• l’autismo indotto;\n• la tossicità degli adiuvanti e conservanti;\n• l’indebolimento del sistema immunitario causato dal gran numero di vaccini oggi offerti.\nPer una puntuale e documentata confutazione di ciascuno di questi argomenti si rimanda a Rappuoli e Vozza (2013); Grignolio (2016); Mantovani (2016); Burioni (2017).\nLe vaccinazioni si possono paragonare a piccole esercitazioni che conferiscono al sistema immunitario la straordinaria capacità di combattere l’invasione di quel particolare microbo. Esercitazioni sempre estremamente limitate rispetto alla complessa e totale guerra che il sistema immunitario combatte contro qualsiasi malattia infettiva, dal morbillo all’influenza per non parlare delle malattie con esisto ancora più grave.\nA diffondere la paura verso queste piccole esercitazioni contribuisce il fatto che la segnalazione di eventi negativi più o meno correlati con la vaccinazione ha un elevato impatto mediatico e suscita una forte impressione, cosa che invece non suscitano i risultati, più o meno tardivi, delle successive verifiche istituzionali. Certamente ci sono rischi associati alle vaccinazioni, ma la loro reale incidenza è molto bassa.\nAl contrario, la storia dei movimenti d’opinione contro la vaccinazione è costellata di segnalazioni sulle connessioni tra vaccinazione ed eventi negativi o gravi effetti collaterali, segnalazioni che rimangono nell’immaginario collettivo anche quando le connessioni causali con il vaccino vengono dimostrate non vere. Una volta che emozioni come paura e sospetto si sono insinuati, essi si propagano epidemicamente coi rapporti personali (Christakis e Fowler, 2009).\nNegli ultimi cento e cinquant’anni si sono susseguite continue ondate di paure collettive innescate da segnalazioni di complicazioni ed effetti collaterali causati da particolari vaccini, fobie alimentate da documentari televisivi, articoli di quotidiani e azioni legali intentate da associazioni della società civile verso i fabbricanti dei vaccini. Particolarmente dannoso è il caso dello screditato studio di A. Wakefield sulla relazione tra la vaccinazione e l’insorgenza dell’autismo.\nDi volta in volta i governi e le autorità sanitarie delle varie nazioni hanno risposto con l’istituzione di commissioni d’indagine che, con maggiore o minore rapidità ed efficacia comunicativa, hanno fornito risposte riassicuranti, mettendo in evidenza l’inconsistenza del nesso causale tra vaccinazione ed evento avverso. Per autorevoli che siano queste valutazioni e per evidenti che siano i dati forniti dalle commissioni di controllo, sembra pressoché impossibile rimuovere il sospetto che queste smentite ufficiali siano il frutto di manipolazioni interessate e di complotti globali (Grignolio, 2016; Burioni, 2017a).\n4. La lotta contro gli interessi canaglia delle multinazionali del farmaco \nNumerose ipotesi, teorizzazioni e congetture attribuiscono la causa prima degli eventi umani a complotti. Tali teorie vengono spesso elaborate in occasioni di eventi che suscitano forte impressione nell’opinione pubblica anche per effetto della loro ampia diffusione da parte dei mass media (Teorie del complotto, 2017). Il sospetto che le pratiche della vaccinazione e della vaccinazione di massa siano il risultato di complotti internazionali corre frequentemente in rete e serpeggia nelle istanze di alcuni movimenti politici (Mieli, 2016; Battista, 2016).\nUna forma particolare della teoria della cospirazione è quella per cui le imprese produttrici di vaccini corrompano medici, operatori sanitari e governi per diffondere la vaccinazione nascondendone la pericolosità. L’informazione televisiva e dei giornali a favore dei vaccini sarebbe stimolata dai finanziamenti, più o meno occulti, delle ditta produttrici dei vaccini.\nScandali e corruzione legati al commercio dei vaccini, alla loro somministrazione da parte degli operatori sanitari, ed alla loro conservazione sono stati evidenziati dai media e dalle autorità giudiziarie, ma non più che in altri campi (Grignolio, 2016). I prezzi dei vari vaccini sono differenti secondo il reddito delle nazioni cui vengono venduti nell’ottica di favorire le nazioni più povere, dal momento che il ricavo ottenuto nelle nazioni ricche dovrebbe coprire parte del costo del vaccino in quelle povere.\nLe politiche applicate al costo dei vaccini e l’oligopolio dei produttori non a caso sono spesso oggetto d’indagini governative e di continui attacchi polemici da parte dei movimenti anti-vaccinazione. Rilevazioni finanziarie indicano che in questo periodo il mercato dei vaccini è in forte espansione e che c’è un profitto legato alla loro commercializzazione. Tuttavia, la spesa per i vaccini è solo il 2-3% della spesa mondiale per i farmaci.\nInoltre, come ben illustrato nell’Allegato 1 del PPN 2017-2019 il costo che hanno per il Servizio  Sanitario Nazionale i farmaci e i trattamenti necessari per la terapia delle malattie, anche di quelle ritenute più leggere, possono essere assai superiori al costo del vaccino per la prevenzione di quella malattia (Piano Prevenzione Vaccinale 2017-2019). Ai costi dei farmaci per la cura delle malattie insorte per mancata vaccinazione si dovrebbe aggiungere il costo globale della malattia, con le sue implicazioni socio-economiche e di sofferenza personale.\n5. Il rispetto della natura\nGià nelle reazioni settecentesche la variolizzazione e la vaccinazione antivaiolosa apparivano come intollerabili interferenze tecnologiche con il volere di Dio e l’ordine della natura. Anche oggi una concezione della natura vista come un ordine buono non può che considerare i vaccini come un’inaccettabile interferenza (Grignolio, 2016).\nSe una malattia infettiva non è più vista come un’occasione di pentimento e redenzione, può essere invece considerata un’occasione naturale per interrompere la routine giornaliera, uno stimolo alla maturazione individuale, un diverso stato del corpo, e un modo naturale per rafforzare le difese immunitarie.\nComunque le malattie infettive si possono evitare semplicemente vivendo in modo più naturale, con una migliore alimentazione e adottando migliori stili di vita. Queste teorie sono anche comuni a quanti seguono le terapie alternative. In effetti, il 50% dei genitori che rifiutano le vaccinazioni segue le teorie omeopatiche.\n6. La difesa della libertà individuale contro l’atteggiamento paternalistico e dispotico delle istituzioni\nLa contrapposizione tra la libertà individuale e tutela del bene comune, rappresentato in modo emblematico dall’Antigone di Sofocle nel 442 a.C., è uno dei punti nodali della cultura occidentale. Se il contratto sociale non è condiviso, fino a che punto si deve (o si può) tollerare la libertà di rigettarlo?\nPer quanto riguarda le vaccinazioni, le diverse autorità nazionali e regionali hanno assunto nel tempo atteggiamenti diversi: dallo scontro (Mello et al, 2015), alla capacità di aggirarlo riuscendo a limitare il rifiuto del vaccino a una minoranza di persone, minoranza che, grazie all’immunità di comunità, risulti tollerabile (Salmon e Omer, 2006; Grignolio 2016).\nLa tradizione utilitaristica suggerisce che la libertà individuale di rifiutare la vaccinazione vada rispettata fino a quando:\n• questa scelta non metta in serio rischio il benessere della comunità;\n• la decisione di non vaccinarsi (o di non vaccinare un figlio) sia basata su una vera convinzione e non sia solo frutto di sciatteria di comportamento;\n• si tengano costantemente in considerazione le più recenti e più autorevoli conclusioni della ricerca scientifica (Salmon e Omer, 2006).\nNella polemica contro i vaccini questi differenti motivi di reazione vengono comunemente interconnessi con argomentazioni che sfumano da uno all’altro. Come tipico dei movimenti che si contrappongono contro il potere, la sindrome delle minoranze porta ad argomentare e diffondere le ragioni della paura e dell’obiezione con un entusiasmo militante che contrasta con la pacata e documentata risposta delle istituzioni e degli esperti (per esempio vedi Vaccine Safety Net, 2017). Un’interessante eccezione è il diretto libro di R. Burioni sull’importanza dei vaccini (Burioni, 2017a).\n7. La lotta contro i vaccini al tempo di Internet\nI gruppi contrari alla vaccinazione, che erano relegati in nicchie a causa della difficoltà di contatti col grande pubblico e della difficoltà di diffondere le loro pubblicazioni, con la rete (world-wide web, blog, network, ecc.) hanno trovato un modo molto efficace per diffondere le loro idee. In rete la discussione sui vaccini è particolarmente frequente negli Stati Uniti, Inghilterra, Canada e Australia, mentre lo è meno nei Paesi europei.\nPerò, mentre nel primo gruppo di Paesi i messaggi (“post”) ed i siti sono prevalentemente a favore dei vaccini, nei Paesi europei avviene l’opposto (Bello-Orgaz et al, 2017) e il dibattito si polarizza pressoché solo su posizioni estremiste (Grignolio, 2016; Burioni 2017b). In Italia i siti anti-vaccinazione sono più numerosi dei siti favorevoli alla vaccinazione (67% contro 27%), mentre solo una piccola percentuale ospita entrambe le posizioni (Poscia et al., 2012)\nSu Facebook il gruppo nazionale Coordinamento del Movimento Italiano per la Libertà di Vaccinazione (COMILVA, 2017), uno dei più attivi gruppi anti-vaccino, ha oltre 18.000 membri e riceve in media più di cento “post” al giorno, contenenti informazioni, notizie, commenti, annunci di eventi, testimonianze e petizioni contro i vaccini (Bellone, 2014).\n8. Tradizione, politica e religione contro i vaccini\nMentre nelle nazioni occidentali i movimenti d’opinione contro la vaccinazione sono in genere numerosi, in quelle a regime comunista la concezione sociale dello stato ne ha sopito la diffusione. In Africa, invece, i temi dei movimenti che si oppongono alla vaccinazione presentano forti analogie con quelli delle reazioni settecentesche contro la variolizzazione e la vaccinazione anti-vaiolosa, ma fortemente coniugati in senso anti-occidentale.\nI movimenti di ribellione, spesso anche violenti, vedono la vaccinazione come l’intrusione di una pratica medica e di una concezione della vita estranei alle tradizionali culture africane, una nuova forma di violenza culturale, eco dell’oppressione coloniale. Numerosi sono i casi di operatori sanitari che si sono trovati in grande difficoltà per la reazione contro i vaccini.\nNel 2004 otto operatori sanitari coinvolti in un programma di vaccinazione sono stati trucidati in Guinea (Pearson-Patel, 2015). In Nigeria, la più popolata nazione africana, all’iniziale resistenza dei capi religiosi si sono successivamente associate le autorità civili.\nAncora più drammatici sono gli attentati ai centri di vaccinazione e l’uccisione di numerosi operatori sanitari impegnati in campagne di vaccinazione anti-poliomielite sponsorizzate dall’UNICEF e dall’OMS dal 2012 in avanti da parte dei Talebani in Afghanistan e Pakistan. Oltre agli atti violenti, i Talebani diffondono nella popolazione la credenza che la vaccinazione anti-poliomielite non sia altro che un complotto degli Stati Uniti per rendere impotenti i maschi e infertili le donne delle popolazioni islamiche.\nIn risposta a questi ostacoli nel proseguire i programmi di vaccinazione, con crudele puntualità la poliomielite è ricomparsa endemicamente tra i più di 100.000 bambini non vaccinati che vivono nelle aree di confine tra l’Afghanistan e il Pakistan diffondendosi di nuovo fino in Siria (Vaccine controversies, 2017). Nonostante le spaventose difficoltà, l’UNICEF e l’OMS stanno persistendo con i loro programmi di vaccinazione, cercando di associare i programmi di vaccinazione con un’opera di persuasione della popolazione (The Guardian, 2016).\nL’opposizione ai vaccini costituisce quindi un problema reale e complesso che persisterà per molto tempo, se non diventerà ancora più acuto. L’opposizione ai vaccini permea fasce diverse della popolazione mondiale e, spesso, è più diffusa tra le classi a reddito più elevato, dove è più forte il desiderio di difendere l’indipendenza decisionale rispetto a norme e obblighi sociali, e che peraltro hanno una maggiore influenza sociale. Nelle società affluenti del mondo occidentale numerose personalità, vari movimenti politici e alcuni medici esprimono dubbi o pareri contrari alla vaccinazione (Mieli, 2016; Battista, 2016, Nature editorial, 2017 b).\nD’altro canto, l’esperienza attuale e la storia delle settecentesche epidemie di vaiolo a Boston insegnano che quando il pericolo di una epidemia viene realmente percepito dalla popolazione, le obiezioni alla vaccinazione scompaiono come neve al sole, sostituite dall’affannosa corsa al vaccino che diventa tanto più richiesto quanto più difficile da reperire, nella speranza che non sia troppo tardi. La difficoltà di fare accettare le incontestabili evidenze epidemiologiche del rapporto rischio/beneficio connesso con le vaccinazioni dovrebbe essere attentamente considerata per attuare politiche d’informazione più capaci di permeare tutte le classi sociali, scalfendo o aggirando convinzioni emotivamente radicate.\nCome spesso accade quando si tratta di decisioni importanti che riguardano le nuove realtà della scienza e della tecnologia, le società democratiche appaiono in difficoltà nel far comprendere quale sia la decisione che meglio contribuisce al benessere sociale (Kahan, 2013). Se da una parte il rifiuto dei vaccini deve essere accettato come una realtà sociale abbastanza diffusa, dall’altra i dati epidemiologici mettono costantemente in evidenza il drammatico costo in sofferenza, malattie e morti generato da questi movimenti: «Scientists, medics and commentators who have fought vaccine disinformation in the past must take a deep breath and return to the fray» (Nature editorial, 2017).\n•\nReferenze\nBattista P., 2016, Dalla Bilderberg ai vaccini, complottismo figlio dei tempi, «Corriere delle Sera», 30 ottobre.\nBello-Orgaz G. - Hernandez-Castro J., 2017, Camacho H., Detecting discussion communities on vaccination in Twitter, Future Generation Comp Syst 66:125.\nBlake J.B., 1959, Public health in the town of Boston, 1630 - 1822, Harvard University Press, Cambridge.\nBurioni R., 2017a, Il vaccino non è un’opinione, Mondadori.\nBurioni R.,2017b, La congiura dei somari - Pagina Facebook .\nChristakis N.A., 2009, Fowler J.H., Connected, Black Bay Books, New York.\nComilva, 2017.\nGiovanetti F. - Gangemi M., 2016, La comunicazione efficace e le problematiche medico-legali nelle vaccinazioni, Quaderni acp.\nGrignolio A., 2016, Chi ha paura dei vaccini?, Codice edizioni.\nKahan D.M., 2013, A Risky Science Communication Environment for Vaccines, Science 342:54.\nMantovani A., 2016, Immunità e vaccini, Mondadori, Milano.\nMassey E., 2010, A sermon against the dangerous and sinful practice of inoculation. Preach’d at St. Andrew’s Holborn, on Sunday, July the 8th, 1722. ECCO.\nMello M.M. - Studdert D.M. - Parmet W.E., 2015, Shifting vaccination politics. The end of personal-belief exemptions in California, New Engl J Med 785-787.\nMieli P., 2016, Cinque Stelle, la malattia pericolosa dei complottisti anti-vaccini. «Corriere della Sera», 20 ottobre.\nNature Editorial, 2017, Stand up for vaccines, Nature 541:259.\nPearson-Patel J.,2015, A Brief History of Vaccines in Colonial Africa, «Active History CA» 2 aprile.\nPiano Nazionale Prevenzione Vaccinale, 2017, 2017-2019.\nPoscia A. et al, 2012, Disponibilità e qualità delle Informazioni presenti sul Web riguardo alle vaccinazioni. Revisione sistematica e implicazioni in sanità pubblica, Ann Ig, 2114:113, Zanichelli.\nSalmon DA, Omer SB, 2006, Individual freedoms versus collective responsibility: immunization decision-making in the face of occasionally competing values, Emerging Themes in Epidemiology 3:13.\nTeorie del complotto, Wikipedia, 2017.\nPakistan and Afghanistan join forces to wipe out polio, _2016, _«The Guardian» 05 aprile.\nVaccination controversies, Wikipedia, 2017.\n•\nACCADEMIA NAZIONALE DEI LINCEI  Rapporto: I Vaccini, 12 maggio 2017\nGruppo di lavoro (ordine alfabetico):\nGuido Forni (Linceo, Coordinatore)\nAlberto Mantovani (Linceo, Università Humanitas, Milano)\nLorenzo Moretta (Linceo, Ospedale pediatrico Bambino Gesù, Roma)\nGiovanni Rezza (Istituto Superiore di Sanità, Roma)"
  },
  {
    "objectID": "posts/pages/2016-02-20-la-luce-il-paesaggio-e-il-confine-in-francesco-biamonti.html",
    "href": "posts/pages/2016-02-20-la-luce-il-paesaggio-e-il-confine-in-francesco-biamonti.html",
    "title": "La luce, il paesaggio e il confine in Francesco Biamonti",
    "section": "",
    "text": "«Mi piace non dire niente; io sono da cancellare; la mia vita non conta nulla; i miei natali non hanno importanza; il mio paese è insignificante». Così Francesco Biamonti si presenta in un’intervista di Paola Mallone: discreto e appartato, a lungo tempo impegnato come bibliotecario, lo scrittore lavorava senza orari e ritmi di lavoro prestabiliti nell’entroterra ligure di Vallecrosia, in una casa-laboratorio adattata da un fienile. Le finestre si aprivano sulla campagna dove Biamonti avrebbe, secondo una leggenda letteraria, coltivato piante di mimose: tuttavia, quello dello scrittore-contadino risulta uno stereotipo inadeguato. Infatti, se liquida le mimose affermando «Il loro giallo è fatuo, ignaro delle tenebre del mistero, la cifra dei fiori europei», non disdegnava affatto il richiami delle notti cittadine e le frequentazione dei locali della Riviera, dove raccoglieva storie di varia umanità, ricucite nei suoi romanzi attraverso impasti di luci e colori che rivelano uno spiccato gusto pittorico, rafforzato dalla frequentazione di artisti quali Ennio Morlotti. L’attenzione per il paesaggio contribuisce a formulare l’idea di confine che emerge anche in un’intervista di Fulvio Panzeri: «Il confine non è tra Italia e Francia: coinvolge tutto il Mediterraneo. Ci sono tre grandi personaggi nel Mediterraneo: il Golfo di Genova (Montale), il Golfo di Marsiglia (Valéry), e il Golfo di Orano (Camus), che hanno creato una civiltà letteraria legata alle cose, in cui le cose parlano al posto dell’uomo. I loro paesi diventano aspri e emblematici di una civiltà umana legata a una sorta di corrosione dell’esistenza, quella che provoca il salino. È una civiltà data dalla luce e dal sapere, dalla lucidità e dalla corrosione.»\n1. «Dove ombra è il contrario di vita»\nFrancesco Biamonti (San Biagio della Cima, 3 marzo 1928 -17 ottobre 2001) pubblica nell’arco di venti anni quattro romanzi, ricordati di seguito per l’esclusivo piacere di vederli ancora, nero su bianco, apparire insieme: L’Angelo di Avrigue, Attesa sul mare, Vento largo, Le parole la notte, ai quali segue l’ultimo, incompiuto e pubblicato postumo, Il silenzio. Lascia orfana una schiera di lettori non così esigua e di critici che, come pesci argentati attorno ad un prezioso scafo sommerso, tornano e ritornano ad esplorare parole, concetti, interpretare immagini mai sazi, mai stanchi di leggere e decrittare testi che sembrano nati apposta per questo. Lo scrittore ha esordito come romanziere ad oltre cinquant’anni di età e non lo ha fatto attraverso fiumi di parole, ma presentando lavori che appaiono come sono per lenta limatura e affinamento: contenendo il più possibile l’anima di un uomo mai disgiunta dall’animo di un paesaggio.\nCosì, oltre una apparente ricchezza interpretativa dei motivi della sua scrittura e del suo stile, risulta invece difficile attribuire qualunque interpretazione poiché efficacia ed esattezza lessicale del testo non si lasciano facilmente stravolgere. Ciò che Biamonti non ha ‘riversato’ sulla pagina (l’idea, pur se esprime un ‘di getto’ che nell’opera biamontiana forse non esiste, è quella di una scrittura in movimento), lo ha scolpito attraverso un lavorio fine, per sottrazione: eppure, il testo non manca di vero, di sentimento e di immediatezza tali da colpire la fantasia e le corde più nascoste del lettore, fosse anche quello più avulso a farsi coinvolgere. Con L’Angelo di Avrigue si entra per la prima volta con Gregorio – uno degli alter ego dell’autore – e attraverso una porta di pietra, in un mondo probabilmente, fino ad allora, dischiuso a pochi; un mondo meditato, sfuggito con tutta la propria forza, e poi ritrovato.\nEntroterra ligure, lo chiamano, lo chiamerebbero, i costieri: «Verso le undici Gregorio andò ad Avrigue. Il pomeriggio lo avrebbe passato al bar dell’olandese dove di solito lo aspettava Jean-Pierre. Era un bel posto su uno sperone quasi sempre dorato e ventoso. Per scendere sulla piazza prese un carruggio a svolte in cui il vento non entrava d’infilata. Si ricordava che portava a una piazzola detta la ‘porta della madonna’ (una statua era murata sotto il cornicione della chiesetta) e dalla piazzola si scendeva per una scalinata alla piazza grande. Il carruggio era ormai disabitato: porte sbarrate, porte aperte sul vuoto, finestre semi divelte… nulla di male: nidi di miseria spariti! Nidi di silenzio, ora, e di topi. Avrigue era decisamente in decadenza: vi regnava la fame di sempre che ora pareva insormontabile, e i giovani se ne andavano».\nPer questo ingresso ‘trionfale’, entriamo in un paesaggio vero, ma non naturale, e per molti lettori già è in atto l’incantesimo: «Erano stati tenaci lavoratori. Avevano costruito ripiani, scavato e ulivato. Da zero fino a seicento metri sul mare. La fatica tradotta in opere e la pena blandita dalla ‘buona morte’. San Sebastiano e Nostra Signora dei Dolori. Feticci inventati per consolare ed unire all’idea di questa fatica, da sola insostenibile. E morte sparsa come una promessa sulla sofferenza ineluttabile. Chi nel passato aveva creduto in una qualsiasi forma di felicità terrena, al di fuori del possedere una casa in paese e una campagna rocciosa, si era perduto. La vita era stata uniforme».\nLa critica all’opera biamontiana ha assunto ben presto i contorni di una scienza esatta, ma l’autore di romanzi pareva avesse appena cominciato a dire ciò che voleva. I temi toccati dal nostro saranno, nei quattro romanzi: la vita di confine in un territorio espropriato di gente, e quindi di vita, dalla speculazione edilizia o dai guadagni facili, se non dai traffici loschi, installatisi sulla costa (San Remo ‘territorio evitato’ come già per Calvino, prefatore della prima edizione einaudiana de L’Angelo). E ancora: la vita dei _passeurs, _uomini di confine che osservano una frontiera attraversata da umanità urgente; il racconto del paesaggio che esiste e muore continuamente, ad ogni cambio di luce che accarezza uomini e pietre, donne e alberi, rocce e mare.\nMeditazioni esistenziali nel quinto e ultimo lavoro, mai finito, che appare però in una propria forma composita. Lo scrittore ‘esclude al guardo’ ciò che ha escluso dal cuore e dalla mente, costruendo una geografia privata che muove tra Apricale, San Biagio della Cima, la luce dal mare balugina sulle colline, fino al confine con la Francia, la vicina Provenza. Biamonti e i suoi doppi, Varì, Leo, Gregorio, Edoardo, non sono però uomini di mare, tanto che ad una raffinata precisione del lessico delle cose terrestri si contrappone un esprimersi svagato e fuori misura nella descrizione di ciò che accade nei brevi passaggi per mare, come appare evidente dalla preziosa rilettura di Giorgio Bertone nel Il confine del paesaggio. Lettura di Francesco Biamonti (Interlinea 2006).\nLo stesso scrittore indosserà, per buona parte della sua vita, improbabili berretti da marinaio, considerati tali in quanto travestono la sua stanzialità di un’apparenza da globe trotter che non apparteneva alla sua vita di ‘adulto’. Descriverà con meticolosità la vita di confine, per poi improvvisamente travalicarlo facendone sentire il senso di frontiera; ora come passeurs, ora come marinaio in missione pericolosa, riesce a raccontare un miracolo continuo che sfugge all’immediato di una prima lettura, durante la quale, di solito, si resta solo abbacinati dall’azzurro (mare, cielo)_ «delirio (che) sale agli astri ormai» _(Montale), senza riuscire a cogliere fino in fondo tutto quel che accade tra le pagine. Biamonti costruisce il suo universo reificando gli elementi naturali e i sentimenti, conferendo poesia agli oggetti.\n2. Un confine per esistere\nI temi della globalizzazione hanno toccato ogni sponda; accompagnati a un incessante migrare, che però non è detto ne sia tanto la conseguenza diretta, quanto soltanto una delle molte possibili. La nuova barbarie che sembra percorrere la Penisola, il razzismo, l’involuzione culturale, il non rispetto dei valori di convivenza civile, paiono passare per un nodo, dolentissimo - che lo scrittore potrebbe, pur continuando a produrlo, aver in parte sciolto.\nSeppure con cautela, tutto ciò torna nei discorsi dei protagonisti: quegli stessi valori che sembrano persi da poco, bruciati, si mostrano nella loro realtà di valori traditi da tempo, smarriti i quali non sarà più possibile tornare indietro. Tuttavia, voltando la testa dietro, con sorpresa scopriamo che non resta molto da rimpiangere: i suoi personaggi, uomini e donne, originari del luogo o arrivati da ogni dove, vivono un presente incerto, ma inevitabilmente presente. Eppure, gli abitanti di questo territorio, tra se stessi e nella loro relazione con il paesaggio, sembravano avere un patto: un patto, tradito prima per fini di lucro, che tuttavia restava ancora patto, finché non fossero subentrati e-stranei.\nA tal punto il paesaggio, lo sfondo, diventa terra di nessuno, con ritirata strategica nel proprio: _il proprio uliveto, il proprio campo. Lungi dall’autore intessere discorsi che, anche soltanto per errore, sono percorsi da un filo razzista: piuttosto si ravvisa, nel suo incessante osservare l’umore meteorologico del tempo o le gore e le tracce del paesaggio, l’intento continuo di intessere una rete di riferimenti uomo/terra, non dissimile da quella degli Indiani d’America, o da quella dei nativi Australiani descritta ne _Le vie dei canti _di Bruce Chatwin. Rete di riferimenti che, senza aspirare a epicità oppure scendere in rappresentazioni folcloriche, costruisce con fatica e materia, così come i muretti a secco che trasformano il paesaggio naturale ligure in paesaggio plasmato dall’uomo: uno scenario mentale nel quale ogni sasso, ogni albero, ogni cespuglio, porta l’impronta dell’uomo che tiene il confine. E lo tiene perché lo vede, lo guarda da una vita intera: «La _terra_ deve prima esistere come concetto mentale. Poi la si deve cantare. Solo allora si può dire che esiste»_ (Chatwin).\nÈ un confine che, pur esistendo oggettivamente, acquista importanza nello sguardo che costantemente lo sorveglia. Così, chiunque altro sopraggiunga a vedere, a guardare per lungo tempo questo sfondo, diviene egli stesso, ella stessa, un cittadino, un locale: qualcuno che partecipa alla storia nel momento in cui questa si compie. Tanto più se, come si intuisce dal largo intreccio drammatico improntato dall’autore, chi salirà a guardare questo mondo che muore e rinasce ogni momento, è qualcuno che non ha tempo da perdere; perché fugge da qualcosa, ha voltato la faccia al mondo, o cerca un angolo che non sia quello fin là conosciuto.\n«E una sera alta, di grandi dorsali di carminio, si formava sopra il mare».\n«Il pulviscolo luminoso si staccava dai pini nei bagliori della rada».\n«La sera sfiorava i tetti, entrava nei vicoli, girava nel cielo e rovesciava sugli ulivi una luce arcaica».\n«Fra stelle e ulivi e agglomerati di vecchie case c’erano molti accordi di fremiti minerali».\n«Un ramo nudo se ne andava per traverso inciso dalle stelle»\nSeppur parlando e leggendo di Francesco Biamonti se ne possa ricavare il ritratto di un uomo schivo, alle prese per molti anni con la parola e con il libro, dal viso scavato quanto le cortecce di olivo secolare (talvolta gli pesa la leggenda inventata da Einaudi che egli stesso fosse un coltivatore di mimose), lo scrittore ha effettivamente costruito giardini di parole: alberi e arbusti dell’eterno ricco giardino che è la Liguria di terra e di luce. Giardini di meditazione, nei quali la parola dialogica è in realtà monologo, dove l’incomunicabilità può non tramutarsi in solitudine laddove, attraverso sguardi non per forza amici ma anche soltanto attigui, passa un fondale: un paesaggio che è risultato di storia e ricerca condivisa, benché pochi ne sappiano, ormai, leggere i segni. Anzi, forse solo il paesaggio è storia e merita un canto. O forse no.\n«Adesso c’era silenzio. Ma che sere! Che melodie! Grumo di tenerezza: pastore, cane e capre, avvolti dal vento che saliva dal mare. Mano del pastore sulla testa del cane, e muso del cane sulle ginocchia del pastore. Suonava per lui e per il suo cane, tra l’indifferenza delle capre. Adesso c’era silenzio e nulla su cui sperare.»\n•\nFotografia: Claudio Comandini, “Mare in attesa” - Porto di Civitavecchia, agosto 2008."
  },
  {
    "objectID": "posts/pages/post-four.html",
    "href": "posts/pages/post-four.html",
    "title": "Frammenti di Tomàs",
    "section": "",
    "text": "«Speravo che si aprisse sotto di me un baratro, un inferno in cui nascondermi e da cui rinascere dopo molte generazioni.»\nIn una città sul mare il sogno di un autocrate ambizioso e senza scrupoli sta per realizzarsi. L’apparizione di una nave misteriosa segna l’inizio di un’ondata di violenza che scuote la città fino alla sua distruzione. Sette personaggi ne raccontano gli ultimi eventi con punti di vista diversi. Ciò che li accomuna è il loro rapporto con Tomàs, un ragazzo scomparso all’improvviso proprio dopo l’apparizione della nave. Tomàs è il tassello mancante di una trama che vede coinvolti il passato dell’autocrate e l’organizzazione dei suoi oppositori. Sullo sfondo, una storia d’amore perduto dai risvolti inquietanti.\nIl romanzo Tomàs è l’ultimo libro di Andrea Appetito (Roma, 1971), che ha pubblicato le poesie di Cluster Bomb (2002) ed è presente sulle antologie Allupa allupa (2006) e Sorridi: siamo a Roma (2016); con Gianluca Solla ha scritto Senza nome, saggio breve tradotto in spagnolo e pubblicato nel libro collettivo El impasse de lo político (2011) . Ha poi realizzato testi teatrali, sceneggiature, cortometraggi e docufilm. Di Tomàs hanno già apprezzato la «capacità di tenere insieme, di raffrontare armonicamente, il piccolo e il grande, l’universale e il particolare» (Laura Renzi, il manifesto, 30.082017), aspetto che si rafforza laddove la storia narrata è «carica di un’urgenza morale che la accosta e la fa dialogare con la Storia», realizzata attraverso minimi scarti e una scrittura «semplice e scarna»_ (_Edoardo Zambelli_ Nazione Indiana, 18.04.2017) eppure _«incalzante e coinvolgente, molto cadenzata» (Antonio Veneziani, Le monde diplomatique, marzo 2017). Ne presentiamo qui alcuni frammenti.\n\n1. Nikolas\nLa collina, a Nord della Città, era il luogo preferito di Tomàs. D’inverno era spoglia e scivolosa. D’estate si riempiva di cardi. E c’era sempre vento. Sui sentieri abbandonati incontravamo spesso fagiani e lepri. A volte cinghiali, che uscivano dal bosco in cerca di cibo. Quando eravamo piccoli ci andavamo con Elias, il padre di Tomàs. Lui sapeva un sacco di cose sulle erbe selvatiche e sugli animali. Soprattutto sui rondoni. Si sedeva su una coperta di lana e rimaneva a fissarli per ore. Gli piaceva vederli volare. Ci sono molti uccelli - diceva Elias - ma solo i rondoni non toccano mai terra e per decollare si lasciano cadere nel vuoto. Ogni tanto Tomàs si sedeva accanto al padre. Allora io me ne stavo in disparte e li guardavo. Ero geloso e invidiavo quel loro amore.\nQuando Tomàs aveva dieci anni suo padre morì. Tomàs e Anita, sua madre, si trasferirono nel Ghetto. Un quartiere periferico moderno, ma già vecchio. C’erano grandi palazzoni tutti uguali, costruiti in collina su una vecchia cava di pozzolana. Tomàs e Anita abitavano in un piccolo appartamento vicino alla zona elettrificata, che circondava la parte alta del quartiere. Lì la vita era più economica. Prima di allora io e Tomàs non ci eravamo mai separati. Mio padre ed Elias erano fratelli. Lavoravano al porto nella stessa cooperativa. Le nostre famiglie vivevano insieme, in un vecchio palazzo sul lungomare. Dopo la morte di Elias anche noi ci trasferimmo, ma andammo a vivere al Centro.\nQuasi tutti i fine settimana andavo a trovare Tomàs. Prendevo il tram che faceva capolinea al Ghetto. Si arrampicava su un piccolo binario stretto e ripido. A un certo punto si vedeva il mare, sopra i muri bianchi delle vecchie case coloniche. A me quell’immensa distesa d’acqua mi angosciava. Mi sembrava senza tempo. Sempre uguale. D’estate, d’inverno. Una barriera insormontabile, come mio padre. A Tomàs invece piaceva. Forse era proprio il mare ad alimentare la sua voglia di andare via.\n\n\n2. Karina\nPer un mistero che non saprei dire, per una specie di incantesimo, non riuscivo a non perdonare Tomàs. Gli perdonavo tutto. Ero per lui una casa sempre aperta che voleva essere abitata. Ma Tomàs era come un bambino che aspetta in una stazione deserta l’arrivo di qualcuno che venga a prenderlo e portarlo lontano.\nQuando suo padre morì lui e sua madre si trasferirono nel Ghetto. Tomàs si affezionò a Pietro, un vecchio portuale, che era stato amico di suo padre. Fu quel vecchio la persona che Tomàs aspettava. Venne a prenderlo e lo portò lontano. Gli trasmise la passione per il pugilato. Una cosa vietata in Città. Gli fece provare il gusto delle cose proibite. Io non capivo cosa ci trovasse di così affascinante in quel vecchio e in quello che gli insegnava. Non capivo quale gusto provasse Tomàs nel farsi picchiare dagli altri, più grandi e più grossi di lui. Credo che gli incontri di pugilato, che avvenivano di nascosto, fossero la sua maniera di entrare nel mondo al quale suo padre era appartenuto. Un mondo al quale anche Tomàs voleva appartenere e che si faceva entrare nel cuore a forza di pugni.\nIn quell’ultima notte che passammo insieme Tomàs non mi disse nulla. Non mi disse che era stato al Comune e che aveva consegnato la domanda di emigrazione. Ed io non gli chiesi nulla. Avevamo paura della verità, tutti e due, e quando avevamo paura l’unica risorsa per sopravvivere erano i nostri corpi. Prima che fosse l’alba Tomàs si alzò per uscire. Gli chiesi mezza addormentata dove stesse andando così presto. Mi disse che lui e Nikolas avevano avvistato una nave, immobile all’orizzonte, davanti alla nostra Città. Gli chiesi se per caso fosse quello il mezzo che aveva deciso di prendere per fuggire di nascosto. Lui ammutolì. L’avevo colpito giusto dove volevo. Ora doveva sentirsi una merda, per il resto della giornata. Mi rimisi a letto e lui se andò senza dire una parola. Ma non riuscii più a prendere sonno.\n\n\n3. Anita\nPrima che Tomàs nascesse avevo due uomini. Amavo entrambi, ma loro non lo sapevano. Uno era Elias e l’altro suo fratello. Luka. Avevo appena cominciato ad insegnare nella scuola del porto. Ero molto giovane. Quando rimasi incinta, prima che la gravidanza fosse visibile, lasciai la Città. Senza avvertire nessuno. Né la scuola, né Luka, né Elias. Tornai nel villaggio in cui ero nata. Dove vivevano ancora i miei genitori. Al settimo mese mi ricoverarono d’urgenza. Rischiavo di perdere il bambino. Invece nacque. Era piccolissimo, ma strillava come un ossesso. L’ostetrica lo guardò sorridendo e mi disse che certamente ce l’avrebbe fatta. Il bambino era tutto congestionato. Allora lo portai al petto e lui cominciò a succhiare. Un anno dopo morirono i miei genitori. Li seppellii nella loro terra. Vendetti la loro casa e decisi che saremmo tornati in Città. Tomàs aveva appena imparato a camminare. Volevo che avesse un padre.\nPer tutto il viaggio di ritorno pensai a Luka e ad Elias. Ero sparita all’improvviso e all’improvviso ritornavo. Dovevano essere molto arrabbiati con me. Immaginavo che non mi avrebbero accolta bene. Forse avevano scoperto la verità. Forse avevano una famiglia loro. Non avevo molte possibilità. Dovevo scegliere chi avrei incontrato per primo. Elias era il più generoso, ma l’uomo che desideravo di più era Luka. Arrivata in Città chiamai Elias. Pensai che sarebbe stato per Tomàs un ottimo padre. Il telefono era sempre lo stesso. Questo fatto mi rincuorò. Gli diedi appuntamento alla stazione. A quei tempi funzionava ancora. All’ingresso c’era uno splendido caffè. Un posto in cui io ed Elias non eravamo mai stati e dove sicuramente non avremmo incontrato Luka.\nL’ultima volta che vidi Tomàs fu in casa. Mi feci trovare sveglia al suo rientro. Erano le quattro del mattino. Rimanemmo seduti per un po’ attorno al tavolo della cucina. Sentivo tutto il suo imbarazzo e la fretta di andare a chiudersi nella sua stanza. Mi alzai e cominciai a preparargli una colazione, con tutto quello che gli piaceva. Un dolce d’avena, il pane tostato, una frittata. Lui mangiava ed io lo guardavo in silenzio. Mi sembrava abbattuto, ma non chiesi nulla. Avevo paura di rovinare quel momento. Doveva aver litigato con Karina. Lei mi chiamava spesso al telefono. Parlava a lungo ed io l’ascoltavo. Non mi sono mai opposta al loro rapporto. Ho sempre fatto finta di credere che fosse solo un amore infantile, che prima o poi sarebbe finito. Negli ultimi tempi litigavano quasi tutti i giorni. Lei mi ripeteva al telefono che non riusciva ad immaginare una vita senza Tomàs. Neanch’io.\n\n\n4. Shlomo\nKarina mi conosceva. Mi aveva visto sicuramente tante volte nella taverna. Grazie al padre potevo mangiare lì a sbafo. Una volta al giorno. Era stato uno dei suoi rari slanci di generosità. Vedevo spesso la ragazza ed era impossibile che lei non vedesse me. Ma non mi aveva mai rivolto la parola e non mi aveva mai degnato di uno sguardo. Come tutti, del resto, in Città. Mentre io la guardavo. Eccome. Soprattutto durante l’ora di pranzo. Quando rimaneva da sola in ufficio e lasciava la porta aperta. La vedevo sfilare da una stanza all’altra, nei suoi tubini attillati. Ogni tanto si fermava davanti alla porta e si aggiustava il vestito. Alla ragazza piaceva essere guardata. Eccome.\nIn quel momento, vicino al mio tavolo, lei mi ignorava. Teneva la mano di Tomàs e la tirava. Sembrava che volesse allontanarlo da lì. Come se fossi un appestato. Ma Tomàs non le faceva caso e continuava a fissarmi. Non riuscivo a capirci molto. Era come se mi parlasse con gli occhi. Un pezzo del mio passato tornava a guardarmi con la faccia di Tomàs, con gli occhi di quel ragazzo. E non c’era rabbia, non c’era disprezzo. Per la prima volta nella mia vita mi sentivo degno di stare tutto quanto dentro gli occhi di un uomo. Non so quanto durò. Poi mi salutò. Ciao Shlomo. Dopo la morte di mia madre nessuno mi aveva chiamato più per nome. Nemmeno mia moglie. Alla fine Karina lo trascinò via e uscirono di corsa. Li seguii con lo sguardo, mentre correvano per prendere l’ultimo autobus che portava al Centro. Uscii. Anch’io. E mi fermai sul marciapiede. Sotto una grande magnolia fiorita. Mentre il bus si allontanava. Mi sembrava che Tomàs in piedi, in fondo all’autobus, mi guardasse ancora e sentivo la voce di mia madre che ripeteva il mio nome. Ciao Shlomo.\n\n\n5. Burgos\nTomàs era il figlio di Elias Stratos, il fratello del Signor Stratos. Quando Tomàs era molto piccolo suo padre morì, per una disgrazia. Il Signor Stratos allora si prese cura di lui. Lo accolse nella sua casa, come un figlio. La madre di Tomàs aveva una pessima fama. Faceva la maestra elementare, ma era stata cacciata da tutte le scuole della Città. Era faziosa e aveva atteggiamenti scandalosi. Alla fine l’ufficio istruzione l’aveva relegata nella scuola del porto. Lì aveva conosciuto Elias. Dopo la morte del marito e la chiusura del porto si trasferì nel Ghetto, trascinandosi dietro il figlio. Da quel momento Tomàs cominciò a frequentare cattive compagnie. Lo vedevo scorrazzare spesso per il Centro con una banda di piccoli teppisti del Ghetto. Si vestivano e parlavano tutti alla stessa maniera. Dovetti intervenire più volte per fermarlo e portarlo in caserma prima che combinasse qualche grosso casino. Quando questo succedeva chiamavo subito il Signor Stratos e lui veniva di persona a riprendersi il nipote. Nonostante tutto continuava a trattarlo come se fosse uno dei suoi figli. Con un affetto e una pazienza particolari. Non ho mai capito il perché. Fatto sta che Tomàs entrava e usciva dalla casa del Signor Stratos con una certa libertà. E non faceva solo quello.\nTomàs aveva una relazione con la figlia del Signor Stratos, una ragazzina instabile, attaccata al padre in modo morboso. Era gelosa se non riceveva dal Signor Stratos le attenzioni a cui era abituata oppure se lo vedeva in compagnia di altre donne. In tutti e due i casi aveva preso l’abitudine di provocarlo amoreggiando col cugino in maniera sfacciata. Karina era l’unica persona in grado di mandare su tutte le furie il Signor Stratos. Non l’ho mai visto perdere il controllo in maniera così plateale come quando litigava con la figlia. Diventava un altro uomo, perdeva la sua calma proverbiale, si lasciava trasportare dalla rabbia e diventava fragile, impulsivo.\nPietro lo sapeva. Lui era a conoscenza del punto debole del Signor Stratos, grazie a Tomàs. Il ragazzo parlava poco, non si confidava con nessuno. Il vecchio era l’unica eccezione. Era il suo istruttore. Gli aveva inculcato la passione per il pugilato. Ogni giorno il ragazzo saliva sul ring e faceva tutto quello che il vecchio gli diceva. Voleva diventare un grande pugile. Lo so, perché avevo un infiltrato nel Ghetto. Era una mia iniziativa. Il Signor Stratos non ne sapeva nulla. Ma dovevo vigilare. Il ragazzo sapeva un sacco di cose sulla vita privata di suo zio. Figuriamoci se il vecchio non ne approfittava. Sono certo che fu proprio lui a convincerlo che non faceva niente di male ad assecondare le attenzioni della cugina. Quel demonio aveva capito che Karina poteva diventare un’arma puntata contro il Signor Stratos, una bomba in grado di farlo esplodere da un momento all’altro.\n\n\n6. Švec\nQuando vidi Tomàs per la prima volta portava i calzoni corti, un po’ di peluria sulla faccia brufolosa e due trecce di capelli rossi che gli finivano sulle spalle. Sembrava una bambina con qualche problema ormonale. Per tranquillizzarmi mi disse che non si sarebbe mai tagliato i capelli. Anche i barbari portavano i capelli lunghi. Mentre parlava mi scrutava un po’ deluso e un po’ rassegnato. Continuò a guardarmi così per qualche settimana. Doveva considerarmi un uomo davvero dozzinale. Ad ogni modo il piccolo barbaro divenne il mio aiutante. Ascoltava con attenzione e imparava in fretta. Non gli dispiaceva lavorare, ma quando gli ordinavo di fare qualcosa rimaneva immobile come un geco. Allora dovevo cambiare tono di voce e riformulare l’ordine in maniera molto gentile. In questo modo lui ricominciava a muoversi. Era da quando avevo la sua età che non mi relazionavo con un ragazzino. Col tempo ci abituammo l’uno all’altro. Dopo un paio di mesi mi presentò sua madre, la vedova di Elias Stratos. Una donna assente. Come se non fosse viva da un pezzo. Un po’ alla volta Tomàs mi fece conoscere tutto il mondo che ruotava attorno a lui. Quel ragazzino era così popolare che presto familiarizzai con tutto il Ghetto. Dopo il mercato tornavo a casa, in albergo. Rimanevo giusto il tempo di farmi una doccia, mangiare qualcosa e ripartire in barca. Il sabato mattina puntualmente spedivo la mia relazione al Dipartimento.\n\n\n7. Luka\nDopo la chiusura del porto mi riavvicinai ad Anita. Quell’idiota di mio fratello era morto schiacciato su una banchina. Aveva fatto la stessa fine di nostro padre. Anita era ancora giovane. Riempiva certi momenti di solitudine che avevo. Fu lei a chiedermi di vivere insieme. Fania era in manicomio e sembrava destinata a rimanerci. Anita sperava di prendere il suo posto. L’accettai nella mia casa ma solo come bambinaia, come domestica. E se volevo come puttana. Ma non l’avrei mai più amata. Mai più. Come prima.\nTomàs era geloso di me. Se ne stava sempre appiccicato alla madre. E ringhiava quando mi avvicinavo. Nikolas aveva una specie di venerazione per Tomàs. Lo imitava in tutto e male. Non era mai alla sua altezza. Nikolas era senza palle. Apatico. Fania lo aveva allattato al seno. Che cosa potevo aspettarmi da una donna drogata di clozapina? Solo un figlio che sarebbe diventato un’ameba. Nikolas non aveva volontà, né ambizione. Si vedeva subito che era destinato a una vita banale. Non aveva qualità. Era contro di me e al tempo stesso mendicava in continuazione il mio affetto. Non era neppure capace di odiarmi davvero.\nKarina invece era tenace e ambiziosa. Almeno da bambina. E mi adorava. Cercavo di tenerla il più possibile lontana dalla madre. Per questo gliel’avevo tolta appena nata e l’avevo fatta allattare artificialmente. Non volevo che anche il sangue di mia figlia si riempisse di clozapina. Cercavo di tenerla lontano anche da Anita e da Tomàs. Karina era la mia bambina. L’unica che mi amasse davvero. Tutte le sere prima di addormentarsi mi aspettava nel suo lettino. Era la mia fatina. Io mi sdraiavo accanto a lei. L’accarezzavo. E lei mi accarezzava. Le piaceva coccolarmi. Un giorno avremmo guidato insieme una Città nuova. Io sarei stato il re e lei la mia regina."
  },
  {
    "objectID": "posts/pages/2012-05-08-zone-di-transito.html",
    "href": "posts/pages/2012-05-08-zone-di-transito.html",
    "title": "Zone di transito",
    "section": "",
    "text": "«I testi esemplari qui prescelti […] possono considerarsi precipitati di un più che decennale, multiforme processo alchemico, risultati di un’intensa ricerca di amore, libertà, conoscenza, esperita in presenza del gioco vitale degli elementi, del mistero del dì e della notte, della parola e del silenzio. Di questo gioco, di questo mistero, rimane traccia, ora come filigrana ora come lievito, nelle strutture poetiche di Claudio Comandini, severe, ma anche a volte aperte al balenare di un’accesa visività. L’approdo poetico rappresenta per Comandini l’autentica meta, il punto di condensazione di un’ampia spirale di appassionate avventure intellettuali attraverso non soltanto le contrade d’Europa, o i suggestivi ipogei dove regnano le Madri e gli archetipi, ma anche attraverso le filosofie d’oriente ed occidente, la vecchia e la nuova scienza, la musica direttamente praticata.»\n(Emerico Giachery)\n\nIL GIORNO PIU’ LUNGO\nVive della sua distruzione — fango senza tregua come vortici trasportano la danza\nla verità è un errore — assenza di niente caduto è il cielo con la terra\n(inverno 93 – autunno 95)\nSINFONIA DI LEI\nLei non è come se fosse cialda,\nuna mannequin che gira fra festoni e cellulari\noppure una strega di wicca rifugiata in pizzeria.\nÈ solo un passo di velluto\nche solca un sentiero che porta non so dove.\nLei non è soltanto quella compiacente,\nche s’incanta di quando mi prende a delirare\no inventa tragedie sperando di piacere.\nNon è mai lo stesso orizzonte.\nÈ un sogno in ascolto, partenza senza ritorno.\nLei non è la verde insidia dell’edera\nche s’abbarbica sull’uretra e sull’aorta\ne mi costringe a trascinare un frigorifero fino al 7° piano del Parnaso.\nQuando ti guarda la riconosci,\nquando si avvicina lei è presente.\n(inverno 95)\nTre poesie\nMARE DEL NORD\nAnsante sordida metallica distesa Sponda compatta erompi di spuma Carezzata dei gabbiani le strida Le teste sotto la sabbia sepolte Schiacciata dalle nuvole qui nate Freddo abisso del nord\nSulla superficie olio Melma nel profondo Veliero abbandonato alla tramontana Che porta l’eco di campane fiamminghe Nei morti capelli d’un’alga marina Mare del Nord\nNella chiara luce del vuoto accogli Carcasse rami spezzati detriti A queste bianche e secche piagge tratti Dal fiottolo lucente attraversando Vasto l’orizzonte che cupo cerchia il golfo\n(texel estate 88)\nMare del nord\nPASSAGGIO\ne giunge sull’ametista di trasparenze insondabili\nla risonanza rapita alle grida\ndell’occhio di fuoco di luce impazzito\nsulle infinite increspature di braccia ridenti\ndi là del confine segnato dallo sguardo\nfiero del suicidio vellutato\nl’occhio di fuoco di luce impazzito\nnelle frequenze dell’acquamarina\noro dipinge e cinabro\nfra desiderio e sublimazione\na sud il cuore transita nell’aria\ne si confonde il cielo con il mare\nil sole declina a morire\noscillano fra l’abisso e la parvenza gli archi\ndel cerchio sul limite sospeso\ne poi un bagliore\nimmemori luci e tenebre si conquistano\ne poi più nulla\nun altro mondo inizia, lo stesso,\n(tharros equinozio d’autunno 88)\nL’ASSENZA\nNon è la morte a dividerci\nma questo spazio che non ci accoglie\nnella distanza dove tu sei presente.\nOgni cosa serba traccia del tuo passaggio e solo resto a tessere quello che resta. La prossima vita sapremo riconoscerci, la prossima volta saprà essere migliore, ed intanto ti porto con me come una ferita, come un sorriso, come un ombra che la luce non cancella.\nPer te, e per tutti quelli che abbiamo amato e perduto.\n(primavera 95)\nREGINA COELI\nE dritta in piedi accanto alla tua branda senti, quando, senza più stelle né conforto, la notte, serrata da quattro ordini di inferriate, né sonno né coscienza tracciano in disegni sequenze di attimi, grovigli di fili spezzati, fra pareti da dove promana un sentore di putrefazione.\nCome il piccione senza volo che t’accompagna per un’ora nell’agonia di uno squallido trapezio. Qui orbita ed indugia nei domini suoi la mezzaluna e tutto è fuori. Non c’è ragione per te e sei solo uno fra tanti, come sempre, come tutti, ad aspettare, senza sapere, qualcosa di più di un telegramma, di una morte che non puoi morire, e speri che l’inferno ti salvi.\n(autunno 97)\nANNULLAMENTO GRAVITAZIONALE TOTALE\nPossiamo soltanto sperare che il collasso di una stella stanca un immane buco nero, una efficientissima macchina del tempo inghiotta questo coacervo di forze gravitazionali interazioni varie e banali–watchntropia si ritorni a quell’altro caos, innocente all’inizio della grande bugia.\n(estate 94)\nLA VOCE DELLE OMBRE\nvorrei parlarmi ma ora non siete qui\nguardando verso l’alto la terra è tradita guardando verso il basso il cielo è precluso guardando dritto di fronte a sé nè cielo nè terra si apriranno mai guardando dietro le spalle si va a sbattere da qualche parte\nvorrei parlarvi ma ora non sono qui\n(primavera 87 – inverno 93)\nPrima pubblicazione: «La Scrittura» n. 7, autunno-inverno 97/98. Fotografia: Claudio Comandini, “Some candies publications” – Paros, agosto 1993."
  },
  {
    "objectID": "posts/pages/2016-04-30-dark-reign-politica-e-religione-tra-i-fumetti-e-la-gnosi.html",
    "href": "posts/pages/2016-04-30-dark-reign-politica-e-religione-tra-i-fumetti-e-la-gnosi.html",
    "title": "Dark Reign: politica e religione tra i fumetti e la gnosi",
    "section": "",
    "text": "Ideologia e religione. I criminali al governo, il bavaglio dell’opinione pubblica, la sicurezza. Verità e finzione. Media e cultura. I supereroi: poteri, maschere e archetipi. Continuity Marvel e storia americana dal 1961 all’11 settembre. La fine del Comics Code e la destrutturazione narrativa. Secret War, Civil War, Dark Reign: il potere senza maschere. Profeti e scintille. Lo gnosticismo: nodi irrisolti e fasi critiche. Potere, culti religiosi ed evangelismo militante in America. Psicologia e cosmologia: tre tipi di uomini. L’impotenza di Dio. La bestemmia contro lo Spirito Santo. La coincidenza di Cristo e Anticristo. Problematiche e vitalità delle culture cristiane. Neo-oscurantismi politically correct. Il Vangelo di Verità e la conoscenza del Padre. L’ateismo religioso. Eroismo e conoscenza. La condizione dell’eroe e il vuoto del presente. La classicità e il male. Cristo e la sua ombra. Le tentazioni e la salvezza. La lotta per la luce. Incertezza costituiva della contemporaneità. Sentry e Void: onnipotenza e psicosi. La tumulazione nel sole. Mitopoiesi. La lotta con l’ombra e lo spirito della favola. La mediocrità politica e la Prima Apocalisse di Giacomo. Ripensare i rapporti tra potere e sapere.\n1.   Filosofia delle maschere\nOrmai tutti sanno che in ogni piccola questione locale mille equilibri geopolitici si intrecciano, e ognuno è consapevole che può fuggire dagli appelli alla responsabilità soltanto chi ne ha fatte davvero troppe. Ma se molti ignorano che l’ideologia non è mai stata così forte come quando abbiamo preteso di seppellirla, sono pochi a immaginare che dopo essere morto Dio è risorto reclamando vendetta. Inoltre, sappiamo anche che i supereroi sono migrati dalle pagine agli schermi, permettendo di pontificare nei loro riguardi anche a chi non ne ha mai letto neppure mezza paginetta. Eppure, nessuno ha saputo cosa dire quando sui canali televisivi di ogni paese noti criminali che ricoprivano solenni incarichi governativi hanno mentito spudoratamente, e nessuno ormai sa più come reagire ad una situazione nella quale l’opinione pubblica è imbavagliata da un condizionamento che rende impossibile avanzare una qualsiasi critica alle opinioni dominanti senza provocare biasimo. E c’è persino chi può affermare, come suggerisce lo scrittore di fumetti Brian M. Bendis, che in tempi difficili è proprio da persone autoritarie e prive di scrupoli che si desidera essere guidati, perché l’importante è sentirsi sicuri, anche a costo della propria libertà. [1]\nLe storie dei supereroi della Marvel Comics, nota anche come “Casa delle Idee”, hanno affrontato con particolare aderenza queste tematiche nel ciclo narrativo Dark Reign, per comprendere il quale bisogna attraversare anche altre storie e altri  cicli, almeno a partire da Secret War, secondo una combinazione di stratagemmi narrativi e di mercato talvolta felici e talvolta no. I superficiali potranno pensare che stiamo gettando via il tempo in storielle buone per sottosviluppati e bimbiminkia: eppure, in ballo c’è qualcosa di più, laddove proprio in narrazioni di questo tipo possiamo riscontrare la portata di un’idea tipica del pensiero di Lacan e fortemente sostenuta da Žižek su «la verità che ha la struttura di una finzione». [2]\nApprofondiamo termini e riferimenti: se «la verità è un valore che risponde all’incertezza da cui l’esperienza vissuta dall’uomo è fenomenologicamente segnata», [3] allora criteri quali certezza, evidenza e non contraddizione cedono il passo alla possibilità che qualsiasi fatto suscettibile di osservazione diretta sia comunicabile, registrabile e collocabile in serie di identificazioni simboliche. Pertanto, attraverso le vicende di personaggi mascherati inverosimili quanto reali, che affrescano il reale in modi tanto assurdi da sembrare veri, accade che un’arte dalle particolari capacità di diffusione e ampiamente fruibile può essere capace di mostrare un ordine simbolico in grado di confrontarci con la realtà sociale in modi particolarmente esplicativi.\nI fumetti, oltre ad essere estremamente peculiari alle condizioni di riproducibilità tecnica descritte a suo tempo da Benjanim [4], rivelano di essere particolarmente suscettibili di porsi in sintonia con un contesto nel quale i criteri distintivi tra cultura alta e bassa sono profondamente mutati. Inoltre, se hanno mantenuto le componenti di democraticità e sensibilizzazione sociale già riconosciuti nella pionieristica indagine di Eco [5], molti fumetti hanno anche invalidato alcuni degli aspetti negativi riscontrati dal grande semiologo laddove il loro pubblico costituisce ormai una nicchia preparata ed esigente, che in grande misura rifiuta prodotti omologati sul “buon senso” oppure passivamente conformisti. Piuttosto, i lettori di fumetti prediligono visioni critiche che possono incoraggiare a conoscere la storia così come il presente, rispondendo così ad un pensiero vivace e per nulla mediocre, capace di veicolare valori culturali con buoni margini di competenza e responsabilità.\nUn’ampia oscillazione di generi e stili ha rimesso in discussione i parametri che definivano gli ambiti. Così, se all’epoca del loro primo imporsi i fumetti ereditavano le caratteristiche dei romanzi ottocenteschi di Dumas e Sue e le suggestioni di pensatori quali Emerson e Nietzsche, ormai sono definitivamente integrati anche gli stimoli di numerose avanguardie artistiche e letterarie, al punto che quel “superomismo” per Eco caratterizzante gli aristocratici “apocalittici”, difensori dell’eccellenza letteraria, è ora in larga misura appannaggio anche del lettore di fumetti, per quanto di fronte ad una spesso disorientante varietà di soluzioni questi possa anche viziarsi della pretesa di “avercelo più lungo” degli autori e avanzare critiche estreme spesso gratuite, a volte addirittura incapaci di godersi una buona storia. Inoltre, in modi piuttosto assortiti, più di una generazione di scrittori di ogni genere e capacità è ormai influenzata dalle storie dei personaggi in calzamaglia, comportando così commistioni la cui casistica ancora attende di essere codificata.\nLa letteratura supereroistica ha un proprio complesso di norme implicite. I “poteri” rappresentano la metafora delle possibilità di cui ogni particolare singolarità è portatrice; la “maschera”, piuttosto di nascondere, costituisce una forma di rivelazione. Tutto questo è perfettamente normale: infatti, ogni persona ha specifiche capacità. Inoltre, le parole persona e personaggio, il “volto mostrato”, hanno etimologia varia ma semanticamente coerente (latino: persona; etrusco: phersu; greco: prósopon). I contenuti nascosti da maschere e manifestati nei poteri possono essere di tipo inconscio, costitutivi tanto dei «complessi a tonalità affettiva» dell’intimità psichica, che Jung  suggerisce possano essere propri ad archetipi dell’inconscio collettivo; [6] sempre Jung è tra coloro che sollecitano di individuare le affinità che sussistono tra le tensioni spirituali contemporanee e quelle tipiche dello gnosticismo del I-II sec. dopo Cristo, [7] ampia corrente culturale che nella terra di nessuno tra cristianesimo e giudaismo mantenne rapporti con la speculazione greca quanto le concezioni iraniche, babilonesi ed egizie.\nTali suggestioni possono così aprire il campo ad un’ampia serie di argomenti. Del resto, da sempre ogni storia racconta senso e tensioni dell’epoca nella quale è formulata, e spesso lo fa utilizzando materiali che trova dove può. Così, inquadrare i termini delle questioni che legano tra loro letteratura fumettistica, religione e politica permette di consultare numerose e diverse opere: impresa avvincente e stimolante, che prescinde anche dalle confessioni eventualmente professate da autori e personaggi, e la cui considerazione può permettere di spingere la riflessione verso territori non esplorati e anche di ridefinire quelli già noti.\nPrima di addentrarci in dettagli e implicazioni, è opportuno ripercorrere un po’ di storia: non tutti ne sono a conoscenza e molti la sottovalutano, mentre chi la conosce adora sentirla ripetere con variazioni sempre nuove. Nei personaggi Marvel costumi e poteri si risolvono in metafore di un’umanità sin troppo umana e di un eroismo spesso vicino alla sua negazione: fragili e screditati, spesso segnati da handicap fisici, a volte piuttosto imbranati e talvolta palesemente impresentabili, questi tenerissimi e paradossali protettori del mondo, pronti ad ogni specie di errore e fallimento, impegnati in una personalissima ricerca di dignità e libertà niente affatto garantita, possono ridursi ad essere tanto vittime quanto conniventi dell’ambiguità di una legge capace di risolversi nella copertura di interessi innominabili.\nTale carattere problematico è stato inculcato a Fantastici Quattro, Ant-Man, Uomo Ragno, Thor, Hulk, Devil, Dr. Strange, Nick Fury, X-Men, Vendicatori e molti altri (arrivati ormai a oltre cinquemila) creati dal grande Stan Lee e dai disegnatori Jack Kirby e Steve Dikto, e dalle centinaia di autori loro succeduti a partire dall’anno di grazia 1961: lo stesso anno di nascita del presidente in carica - anche nei fumetti Marvel - Obama. I “supereroi con superproblemi”, che oltre ad una maschera hanno un volto, un nome e un cognome, vivono in un mondo che, a parte la loro presenza, è molto simile al nostro e le cui vicende si concentrano perlopiù a New York. [8]\nNel corso del tempo, nonostante alcune imbarazzanti ricadute, sono incrementate le distanze dalle tendenze propagandistiche che segnavano i loro primordi e, rotte le convenzioni mainstream, così come sono cresciuti i lettori, sono cresciuti anche i fumetti, assimilando le lezioni dei cartoonist europei. [9] Peraltro, il loro essere americani non li separa dal resto del mondo e non perché partecipi di pretese imperialiste, quanto piuttosto per una tendenza a mantenere desta la coscienza critica del paese.\nTale aspetto è impresso già ab origine. Nel momento in cui gli Stati Uniti stanno perdendo la corsa alla colonizzazione dello spazio, un gruppo di esploratori fallisce un viaggio cosmico clandestino e si ritrova con poteri “fantastici”: i Fantastici Quattro, conformi ai canoni classici ma già particolarmente avvincenti e spiccatamente realistici, sono i primi personaggi a proporsi. I caratteri sono in qualche modo divini, come vuole anche l’autore di fumetti Grant Morrison [10]: lo sono però sopratutto nei modi di un’epica che, se come tutte le epiche sa coinvolgere l’infinito nel finito, è dotata di caratteristiche peculiari per la quale i personaggi sono piuttosto affini alla sofferta drammaticità delle figure bibliche, differenziandosi così da Superman, Batman e gli altri della DC, l’altra importante casa editrice del settore, da parte loro più affini all’olimpica grandezza del mito greco.\nTale epica risulta “più-che-moderna”, quindi non moderna ma nemmeno postmoderna: infatti, non rompe del tutto con le convenzioni narrative tradizionali ma apre a contaminazioni di ogni tipo. E in queste storie, non esclusivamente fantascientifiche, non soltanto chi muore è sempre pronto a risorgere: la premessa è proprio che le persone intossicate di radiazioni o coinvolte in incidenti e esperimenti vari, invece di morire, ricevono superpoteri oppure subiscono mutazioni genetiche. Con tali modalità “più-che-apocalittiche”, capaci di rendere superiori alla morte e di ogni devastazione possibile, viene esorcizzata la paura del nucleare e dei rischi del progresso ai quali gli USA sono votati, elaborando così un’estetica del meraviglioso ampia e pluriforme, i cui risultati attingono da tutti i generi. Ricavando un sistema da motti e situazioni: un uomo può reinventarsi infinite volte e anche da solo può fare la differenza, e tuttavia le sue responsabilità sociali sono enormi e gli esiti niente affatto scontati. [11]\nEventi decisivi nella recente storia americana, quali sconfitta in Vietnam, scandalo Watergate, fine della guerra fredda, 11 settembre e guerre globali, rappresentano le tappe attraverso cui i supereroi si sono distaccati dalle immagini di comodo, radicalizzando la tendenza ad occuparsi del reale in maniera piuttosto cruda e realistica pur se attraverso un elaborato filtro simbolico. Nel 2001, approfondendo lo studio della complessità psicologica dei personaggi e moltiplicando gli agganci all’attualità, viene definitivamente abbandonato il sistema di valutazione del Comics Code che relegava il fumetto ad un target infantile, permettendo così di elaborare in maniera sempre più adulta tematiche relative a biotecnologie estreme, fanatismi religiosi, multinazionali immorali, eserciti privati, crimini di guerra, politica del terrore, informazione manipolata. [12]\nIl proliferare di storie è piuttosto vasto e immette costantemente in una polifonia narrativa estremamente articolata, la cui condizione a priori è una continuity per cui storie di oltre un settantennio (includendo i periodi in cui il nome della casa editrice è stato Timely e Atlas) sono reciprocamente connesse e avviluppate in una matassa complessa e mai perfettamente definita, capace di valore propulsivo anche perché cerca di mantenere un equilibrio impossibile tra le incongruenze prodotte e quelle risolte.  Ci sono limiti e vantaggi: se a volte le trovate editoriali con le quali vengono periodicamente rinnovate le attenzioni di vecchi e nuovi lettori scivolano nel marketing compulsivo, spesso le continue soluzioni spettacolar-apocalittiche sono puntualmente ricondotte a stimoli per ideare storie. Così, settori solitamente considerati più seri, quali quelli librari e discografici, potrebbero anche prendere spunto da tali modalità per provare a riqualificarsi e ritrovare credito.\nNel periodo a noi molto vicino nel quale gli USA tentano di riaffermare un ruolo di leader mondiale che sono ormai prossimi a perdere, nella Marvel prende forma un potere criminale, paranoico e assoluto, ossessionato dalla “sicurezza” proprio laddove ne rappresenta la negazione. L’assunzione di una realtà altamente problematica, che ha nell’11 settembre il suo momento topico, permette il perfezionamento del concetto alla base della Casa delle Idee, che si compie attraverso la sovversione e la destrutturazione di ruoli e personaggi. Tralasciamo qui, nonostante la particolare pertinenza, quelle della prima serie Ultimates, che con i testi brillanti e corrosivi dello scozzese Mark Millar e gli accurati disegni di Brian Hitch ha sviluppato un’accanita critica al governo americano attraverso versioni aggiornate, realistiche e amorali dei personaggi del supergruppo degli Avengers, [13] e consideriamo quindi il filone “principale”, nel quale tale fase, già accennata da singole storie e specifiche caratterizzazioni, si inaugura nel 2004 con Secret War.\nLa saga, scritta dal prolifico e brillante Bendis, che ha trascorsi nel fumetto indipendente ed è particolarmente abile nei dialoghi e nelle caratterizzazioni, e illustrata con marcato gusto pittorico da Gabriele Dell’Otto, ha consistenza autonoma pur intrecciando come cross-over le varie serie: suo presupposto è la tesi che Bush fosse stato a conoscenza degli attacchi contro l’America: sembrano particolarmente calzanti gli argomenti, piuttosto calibrati e documentati, per cui non soltanto l’amministrazione sapeva, ma pensava addirittura di trarne benefici, per quanto incapace di prevedere l’entità del danno; [14] inoltre, a causa del perdurante ricatto delle élite finanziarie, [15] la circostanza potrebbe ripetersi. Ecco cosa ci fa sapere al riguardo la superspia Nick Fury: «Hanno le informazioni! Le hanno! Sanno chi… chi… Hanno le prove inconfutabili di chi sia il loro nemico… E hanno intenzione di starsene con le mani in mano. […] Sta succedendo di nuovo.» [16]\nQui interessa sapere soltanto che Fury organizza una task force di alcuni dei più popolari personaggi Marvel, coinvolgendoli in una missione contro la piccola nazione Latveria, finanziatrice degli inverosimili armamentari dei supercriminali e ordinariamente governata dal crudele Dottor Destino, ma al momento retta da un’amministratrice scelta proprio dagli americani. Per farla breve, la missione riesce soltanto ad aggravare le relazioni internazionali, è talmente segreta che nessuno ne ricorda nulla  in quanto tutti i partecipanti sono sottoposti a lavaggio del cervello, alcuni dei protagonisti rimangono coinvolti in attentati personali con scontri a New York che comportano danni civili enormi; infine, Fury dà le dimissioni dall’agenzia spionistica SHIELD e viene iscritto tra i ricercati come criminale di guerra. [17]\nPer sconvolgere ulteriormente la situazione, Bendis elabora l’altro cross-over Avengers Disassembled, disegnata con toni drammatici principalmente da David Finch, in cui la minaccia agli eroi viene da loro stessi: Scarlet, una maga del caos componente dei Avengers, impazzisce per la propria maternità mancata e uccide diversi suoi compagni, determinando una ridistribuzione delle file delle varie formazioni. Con una formula che moltiplica gli agganci di varie narrazioni laterali e spin-off, segue così* House of M*, scritta sempre da Bendis e illustrato dallo stile espressivo di Oliver Coipel, che si interroga sul ruolo delle minoranze aggressive, mettendo in gioco una realtà parallela nella quale i mutanti, normalmente perseguitati, diventano il gruppo dominante alle spese degli umani.\nQuindi, Civil War. Le storie principali, scritte da Millar e illustrate dal tratto realista ed “europeo” di Steve McNiven, si incrociano con tutte le serie per nove mesi azzerando numerose situazioni narrative. Nel 2016 la storia torna in auge in un film di Christofer Markus e Stephen McFeely che ne riconsidera i motivi attualizzandone caratteri e significati e introducendo importanti differenziazioni nei personaggi e nella storia. [18] In ogni caso, la circostanza di base rievoca a guerra di secessione che dal 1861 al 1865 contrappose gli Stati unionisti del nord di Abraham Lincoln agli Stati confederati del sud di Jefferson Davis; i primi, già fortemente industrializzati, si opponevano alla schiavitù non soltanto per una superiore fede nel diritto, ma anche per contrastare la base prettamente agricola dei secondi; la vittoria dei nordisti e la mantenuta unità nazionale permetteranno lo straordinario sviluppo industriale degli USA.\nLa guerra civile tra eroi in costume si svolge in un mondo tecnologicamente molto avanzato e si basa su precise esigenze politiche e sociali, contrapponendo da una parte i sostenitori della registrazione governativa di tutti i vigilantes, dall’altra quelli che rigettano tale soluzione; i primi sono soprattutto le figure più vicine ai poteri industriali e militari, rappresentati dal progressista e mondano Tony Stark/Iron Man, che ha anche numerosi incarichi governativi, i secondi sono prevalentemente personaggi più prossimi alla strada, capeggiati dal tradizionalista e riflessivo Steve Rogers/ Capitan America, soldato ed eroe della II guerra mondiale, nostalgico del “sogno”. [19] Uno rappresenta la libertà personale, l’altro la fedeltà alla legge: eppure, ambedue le figure sono problematiche e destinate, oltre che a scontrarsi, anche a incrociarsi, dato che la prima è obbligata a subordinarsi ad interessi che contraddicono ogni libertà effettiva, mentre la seconda si trova spesso costretta a contestare la stessa legittimità delle norme. Così, le due distinte componenti della cultura politica americana, già chiare dai tempi di Tocqueville, [20] giungono, almeno idealmente, a pieno conflitto, rivelando la profonda crisi del paese.\nNel fumetto e nel film, la guerra civile inizia da una crisi innescata dagli stessi superumani: i riferimenti sono diversi, ma simile è il senso di incertezza e disfatta. In un caso, a portare all’obbligo di una normativa sulle maschere, è l’imprudenza di giovani “eroi” protagonisti di un reality show che provoca la distruzione di una scuola e la morte di quasi 900 bambini; nell’altro, uno sciagurato intervento di polizia internazionale superumana in Nigeria e l’indole assassina di un robot sfuggito ai proprio creatori che rimanda alla continuity cinematografica del Cinematic Universe. Indipendentemente dalla causa materiale, i problemi sono relativi alle disposizioni che limitano l’uso dei superpoteri per regolamentarli con una di “licenza”: le questioni sottese non sono affatto immaginarie o banali, e sono affini a quelle che tendono a riequilibrare gli scenari dei conflitti globali e ad esercitare un controllo sull’uso di armi: non è certo inutile riflettere su tali evenienze, laddove le guerre americane hanno portato a un peggioramento irreversibile della situazione internazionale, mentre nelle scuole del paese le stragi armati si ripetono in modi compulsivi. [21]\nLe implicazioni del contrasto implicano infinite sfumature di grigio: si tratta soltanto, come dice ad un certo punto della storia il Dott. Strange, mago per nulla ciarlatano, di una «questione di prospettive». [21] Ogni schieramento è al di là del torto e della ragione, nessuno è del tutto buono, nessuno è del tutto cattivo e anzi, mentre i “buoni” si scagliano contro altri “buoni” opponendo tra loro atti terroristici e feroci repressioni, molti “cattivi” si mescolano ai due schieramenti. In un crescendo inarrestabile, la resistenza va incontro alla vittoria: eppure, di fronte ai danni inferti alla città e al forte contrasto della popolazione, Capitan America preferisce arrendersi e si fa arrestare. Rimane quindi fulminato da un colpo sparato da sicari sulle scale del tribunale, in storie scritte con modi da romanzo americano da Ed Brubacker e disegnate da Steve Epting con toni malinconici. [22] Invece, il film, del quale tralasciamo le numerose varianti che pescano in vari modi alla mitologia Marvel, si chiude con lo scioglimento degli Avengers, lasciando in sospeso eventuali sviluppi.\nNei fumetti gli archi narrativi successivi, ideati da Bendis e sviluppati da tutti gli autori, approfondiscono ulteriormente la riflessione sul potere. Con una serie portante illustrata dell’espressivo Leynil Francis Yu, Secret Invasion descrive il tentativo di un’invasione planetaria da parte dei mutaforma extraterrestri Skrull, da parte loro sottoposti a enormi problemi di sopravvivenza, durante la quale viene in luce il peggio degli umani: in una diffusa paranoia nessuno sa chi sia davvero l’altro, amici e nemici si scambiano continuamente di ruolo, tutto quello che si conosceva per certo è messo in discussione, non si sa più se si protegge qualcuno o se lo si combatte: tuttavia, sul pianeta, le persone da tempo «già non sapevano di chi fidarsi». [23]\nNorman Osborn, già noto come Goblin e a capo di una task force governativa composta da criminali, si distingue agli occhi dei media come “capo della resistenza” terrestre e sferra il colpo decisivo contro la Regina degli Skrull._ _Sventato il pericolo, Osborn riceve tutti gli onori, mentre chi si è dimostrato incapace di prevenire l’invasione è destituito da ogni incarico: infatti, in storie intricate e brillanti di Matt Fraction, plasticamente illustrate da Salvator Larroca, Tony Stark/ Iron Man cade in disgrazia e diventa ricercato, ed è costretto alla fuga, mentre il suo decadimento mentale avanza. [24]\nI criminali gestiscono la legge e gli eroi sono perseguitati: è questo il Dark Reign. Non c’è una serie portante, e quindi non è tecnicamente un cross-over, ma, come dichiarato dall’editor-in-chief Joe Quesada, «è quello che accade nell’Universo Marvel». È simile a quanto accade anche nel nostro.\nOsborn è un affarista spietato e un maniaco omicida, grande capitalista del settore chimico e già aspirante capo della malavita. Come Goblin si è distinto soprattutto per aver ucciso Gwen Stacy, fidanzata di Peter Parker/Spider-man [25] in storie stupende e crudeli di Gerry Conway e John Romita sr nelle quali il fumetto perse definitivamente l’innocenza; [26] dato per morto, dopo anni viene ripescato a sorpresa da Howard Mackie e John Romita jr per risolvere con un degno colpo di scena le complesse pastoie comportate dalla seconda saga del clone di Spider-man. [27] Nelle storie ambientate durante Civil War, scritte dal sulfureo scozzese Warren Ellis e disegnate da un ombroso e possente Mike Deodato, Osborn sconta la condanna all’ergastolo in un carcere di massima sicurezza, dal quale viene liberato perché assuma la guida dei Thunderbolts, squadra di criminali sponsorizzata dal governo per dare la caccia agli eroi ribelli. [28]\nNorman Osborn ha un talento speciale per la leadership, il marketing e la comunicazione, e alla fine di Secret Invasion è nominato da Obama in persona capo della sicurezza degli Stati Uniti d’America: in pratica, è l’uomo più potente del mondo e diventa l’autentico deus ex machina del Regno Oscuro. Il Dark Reign riflette molti dei mutamenti avvenuti nella struttura del potere nella nostra realtà. Lo “stato di eccezione”, come già aveva indicato Carl Schmitt in La dittatura (1921), comporta la sospensione dell’ordinamento giuridico e la massima attuazione della legge: laddove si configuri come condizione permanente, indica una corruzione strutturale, un abuso di potere sistematico. [29]\nOsborn rappresenta quindi il potere senza maschere, emblematico di un modo di fare politica capace di grossi consensi popolari proprio laddove è più discutibile, diffuso non solo negli States e piuttosto riconoscibile nello stile, per il quale ognuno potrà fare i nomi che preferisce. Se nelle circostanze ufficiali preferisce abiti firmati, in battaglia indossa un’armatura bardata dalla bandiera americana e, sotto l’aperta ironia di alleati e avversari, che non risparmiano apprezzamenti alla caratteristica e curatissima capigliatura a piccoli ricci, si fa chiamare Iron Patriot, sostituendo nell’immaginario Iron Man e Capitan America, portando a degno esito una discreta serie di eroi psicotici fiorita nel disincanto dei decenni precedenti.\nOsborn dispone di varie formazioni: una task force segreta di criminali specializzata in lavori sporchi (i già visti Thunderbolts), un’agenzia di intelligence per il controllo dei supereroi registrati (HAMMER, che prende il posto della precedente SHIELD); una formazione governativa di criminali e psicopatici che si fingono giustizieri (Dark Avengers); un’élite di outsider e leader sopra le righe utile anche a tenere sotto sorveglianza eventuali rivali (Cabala). Laddove non si serve o proscrive i superumani, Osborn controlla polizia e magistrati, mondo dell’impresa e mezzi d’informazione. È lui il consumato uomo di potere che dice all’intervistatrice: «Si limiti alle domande concordate» e poi, davanti alle telecamere giunge le mani in preghiera e ringrazia Dio per avergli dato una «seconda possibilità». [30]\nCosciente che in televisione bisogna negare le sconfitte, di fronte ad uno scacco clamoroso riesce a negare l’evidenza con una sfacciataggine impeccabile, affermando tronfio: «Abbiamo vinto». [31] Il suo pensiero si compendia in questa secca asserzione, che capovolge quanto sapevamo su morali e lieti fini: «I cattivi vincono sempre.» [32] Per nulla avventato, anzi estremamente cauto nel suo essere pragmatico oltre i limiti dello schifo, l’uomo più potente d’America e del mondo soffre comunque di attacchi d’ira e di allucinazioni e riesce ad essere più inquietante proprio laddove tenta di essere positivo: ad esempio, nel coccolare sinistramente il grembo gravido della donna che ha ‘sfilato’ a suo figlio Harry appellando il nascituro: «principe Goblin», [33] oppure quando tranquillizza le crisi del potentissimo e folle Sentry proponendogli hamburger e anelli di cipolla con le immortali parole: «Mc Donald. Sverrai dalla felicità». [34]\nEppure, in storie precedenti, lo stesso Sentry è anche un «semidio che risplende di una luce interiore», caratterizzato con queste parole, pronunciate dal suo amico Reed Richards/ Mister Fantastic: «‘Dobbiamo essere vigili’. Dobbiamo guardare dentro noi stessi e capire cos’è che importa veramente. Reagire al veleno. Per il bene dell’umanità.» E ancora: «Quel suo eroismo quasi impossibile era eguagliato solo dall’insaziabile desiderio di comprendere». [35] Le categorie in gioco richiedono una focalizzazione adeguata, che può portarci su pagine piuttosto diverse da quelle dei fumetti, sulle quali comunque torneremo in seguito.\n2.   Eroismo e conoscenza. Le origini\nSi è già accennato che i personaggi della Marvel sembrano più vicini alla paradossalità tipica di patriarchi e profeti ebraici piuttosto che all’aulicità dei miti greci, più riscontrabili nelle icone della Detective Comics. Bendis, sviluppando tale aspetto, riconosce a questi eroi un’energia di tipo “divino”, un potere di proporzioni bibliche, simile a quello di personaggi quali Mosè e Gesù, che conduce gli uomini al sacrificio ed è capace anche di distruggerli. [36] Associare i supereroi al messianismo è un topos piuttosto comune sin dai tempi del Superman new deal di Siegel & Shuster e autori particolarmente raffinati quali Alan Moore, Neil Gaiman e Grant Morrison hanno ampiamente dimostrato la loro competenza in tematiche di tipo teologico, magico e religioso. Tuttavia, lo spunto esplicitamente nominato da Bendis, ebreo di Cleveland che ha studiato in una scuola talmudica, convinto che una buona storia sia quella capace di mostrare qualcosa di ancora impensato, [37] permette particolari approfondimenti.\nUna posizione che riconosce ad alcuni uomini la presenza di «scintille divine» è presente nella cultura neoplatonica e particolarmente nel movimento religioso e filosofico dello gnosticismo, attivo nel mondo ellenistico-romano tra I e III secolo. Esplicitamente critico e avverso nei confronti dell’ebraismo ortodosso, a sua volta considerato eretico e quindi espunto dal cristianesimo ufficiale, lo gnosticismo precede e affianca il costituirsi di questo e dell’escatologia giudaica, ed è influenzato tanto dalla speculazione greca quanto da concezioni iraniche, babilonesi ed egizie. Tuttavia, pur nella grande varietà di posizioni e influenze, presenta un’unità dottrinaria per la quale non è considerabile quale semplice mosaico di elementi. [38]\nTratti comuni al pensiero gnostico sono la considerazione della creazione del mondo come opera di divinità degenerate, simile al demiurgico platonico, chiamate anche Arconti; tali aspetti sono affrontati in modi piuttosto problematici soprattutto da Saturnino e Basilide: per il primo, parte delle profezie sono state inviate addirittura da Satana, mentre per il secondo Jahvè è a capo di una burocrazia di angeli creatori e dominatori che hanno ingannato gli Ebrei e dai quali Cristo è venuto a liberarci. Tali temi vengono sviluppati in modo molto articolato da Marcione, che oppone un Dio giusto, severo legislatore e ordinatore del mondo, ad un Dio buono, del tutto estraneo all’uomo come ad ogni cosa creata. [39]\nIn larga misura conosciamo lo gnosticismo per i testi ritrovati casualmente nel 1945 a Hag Hammadi, che riproducono quelli distrutti durante la definizione dell’ortodossia cristiana che ne confutava i contenuti. Suggestioni e problematiche dello gnosticismo sono indicative di un travaglio alla base della formazione delle civiltà: tale travaglio è rimasto immanente alla nostra società, influenzandone in maniera sotterranea il pensiero, rendendone però evidenti i nodi irrisolti anche nella ricorrente proposta di nuove “eresie” ed “eversioni”, che ne riformulano i temi a seconda delle differenti fasi critiche della storia.[40]\nInfatti, nei momenti critici si esplicita un legame tra le forme di culto e quelle di potere che non è stato niente affatto eliminato dalla scienza e dalle sue rivoluzioni. Un caso eclatante è costituito dalle componenti esoteriche del nazismo, molto pronunciate in Hitler e Hess, che coinvolgono anche ambienti occultistici inglesi. Tali rapporti tra magia e politica non sono però limitati a circostanze visibilmente tragiche e ampiamente screditate. [41]\nInfatti, in un paese che come gli USA è fortemente religioso, animato da spiccato spirito missionario e pieno di sette di ogni tipo, non sorprende scoprire che, a detta degli editori di Joan Qugley, astrologa di fiducia di Nancy Reagan, il ruolo dell’astrologia negli affari di stato è stato pari a quello che aveva nell’impero romano. Da parte sua Clinton, maggiormente influenzato dalla new-age e dal rock’n’roll, teneva sul comodino La profezia di Celestino e parlava dei suoi contatti con lo spirito di Elvis Presley; la moglie Hillary intratteneva “conversazioni immaginarie” con Eleanor Roosevelt, suo “spirito guida”. Si suppone poi che Franklin Delano Roosevelt sia appartenuto a società segrete come la Phi Beta Kappa, Le Aquile, L’Ordine Reale di Elan, e la massonica Holland Lodge; le memorie del suo collaboratore Harry Hopkins sembrano provare che indulgesse in forme di spiritismo; Henry Wallace, ministro dell’agricoltura, coltivava astrologia e teosofia. Inoltre, se Walt Disney ha importato dall’Ungheria un peculiare esoterismo piuttosto vivo nei suoi celebri personaggi, scrittori tra loro molto diversi come Ezra Pound e Herbert P. Lovecraft hanno teorizzato legami tra politica ed esoterismo tanto radicati quanto influenti. [42]\nL’escalation di violenze militari e deliri mediatici delle guerre globali hanno mostrato le assurde manifestazioni e le funeste conseguenze dell’evangelismo militante di Carter, Reagan e Bush jr, peraltro particolarmente radicato nell’immaginario nazionale. [43] Così, sarebbe un po’ da ingenui stupirsi che fumetti come quelli della Marvel, mai alieni dal reale e culturalmente non banali, oltre a mettere in gioco influenze specifiche e dichiarate racchiudano anche saperi impliciti di lunga decorrenza. Ad ogni modo, perché siano comprese, influenze e implicazioni vanno adeguatamente interpretate e decodificate, includendo i diversi livelli che interagiscono in ogni lettura, quantomeno in quelle che non si limitano a sfogliare le pagine.\nImmergiamoci quindi nello gnosticismo e cerchiamo quindi di comprendere come agiscono le scintille divine che animano gli uomini, le cui caratteristiche sono formulate secondo una sistematica neoplatonica che coinvolge anche pensatori decisivi per l’ortodossia cristiana quali Origene e Gregorio di Nissa, e che nello gnosticismo è rintracciabile nei testi di Valentino, il teologo più raffinato prodotto dalla corrente, nell’Apocalisse di Pietro, controversa e tuttavia a lungo utilizzata nella liturgia, e nel fondamentale Trattato Tripartito. [44]\nL’assunto di base è nella connessione tra psicologia e cosmologia, e quindi nel differenziarsi nell’uomo di tre elementi: corpo (Soma), spirito (Pnéuma), e anima (Psyché). A sua volta, l’anima si compone di una parte superiore, la mente (Noùs), nel linguaggio biblico espressa come “cuore” (Kardìa), e di una parte inferiore coinvolta nel mondo materiale, ulteriormente suddivisa in una porzione relativa a volontà e coraggio (Thymòs), e un’altra a viscere e passioni (Ephithymia).\nQueste distinzioni permettono la ripartizione degli uomini in ilici, psichici e pneumatici: gli uomini ilici _sono destinati a tornare al nulla da cui proviene la materia (_Ile), insieme agli Arconti, potenze inferiori che governano e creano il mondo corrompendo il modello divino. Gli uomini psichici possono scegliere, conseguentemente alla loro interpretazione delle Scritture e delle verità nascoste. Gli uomini pneumatici racchiudono in sé una scintilla dello pneuma e torneranno al Pleroma originario, alla pienezza divina: vivono una condizione di estraneità in questo mondo, dal cui sonno possono destarsi grazie ad un intervento superiore che ricordi loro la propria condizione divina originaria. [45]\nOccorre precisare che per lo gnosticismo l’uomo ha pieno diritto ad un’esistenza luminosa e non è racchiuso in una prospettiva tragica da crepuscolo degli idoli nordico stile Ragnarok, legato ad un culto ossessivo della morte, come ha creduto un movimento pseudo-gnostico quale il nazismo. [46] Infatti, invece di un pessimismo cosmico e di un “anticosmismo” che svaluta il mondo sensibile quale «regno del male e delle tenebre», [47] sussiste uno spiccato ottimismo antropologico, per cui ad essere decisiva non è tanto l’estraneità dell’uomo al cosmo, quanto la sua superiorità ad ogni principio antropico: così, se lo gnostico è fondamentalmente ostile ad un mondo oscuro e alla “depravazione” di cui è frutto, questo stesso mondo è a lui reso sopportabile dalle tracce del divino ed è proprio la capacità di distinguerle a permettergli di godere della luce divina. [48]\nTale controverso rapporto con la realtà può vedersi esemplificato in una massima contenuta nel Vangelo di Tomaso, laddove si dice «Beato il leone mangiato da un uomo: diverrà uomo; maledetto l’uomo mangiato da un leone: l’uomo diverrà leone». [49] Il leone rappresenta la forza caotica che ha dominio sulla violenza e sulle passioni, che l’uomo può governare e interiorizzare, oppure venirne sottomesso e diventare preda di una furia animale. [50] Tale duplicità di “veleno” e “medicina” caratterizza anche il rapporto con il mondo e le forme del dominio politico: infatti, se spesso il potere divora gli uomini rendendoli bestie, la politica sarebbe alla base stessa dell’incivilimento, per quanto questo possa sembrare ormai quasi inverosimile, laddove una delle azioni più visibili di quanto siamo soliti chiamare politica è proprio quella di produrre crimine e inciviltà.\nPer lo gnosticismo uomo e Dio sono perennemente sul punto di perdersi l’un l’altro, esposti ad una condizione altamente problematica. La peculiarità dello gnosticismo cristiano, il cui valore storico non dipende da chiese, sètte o pazzi che oggi possono richiamarsi ai suoi testi, è che rispetto alla figura di Dio Padre, e quindi nel rapporto con l’Ebraismo, viene introdotta una discontinuità che da parte sua l’ortodossia, impegnata a riconosce lo Jahvè di quanto chiama Vecchio Testamento, non convalida.\nTuttavia, a parte questa pur importante distinzione, il cristianesimo storico non è poi lontano dalla problematicità gnostica, laddove comporta nel proprio stesso nucleo la rivelazione dell’impotenza radicale di Dio giunta attraverso la mediazione dell’uomo, mostrando così il dubbio, la disillusione e il limite di Dio stesso fino a rendere necessario il tradimento umano e quindi il doverlo subire con eroismo. Tale “perdersi” di Dio da parte di Dio, Padre che si scinde in sé superando la propria assolutezza attraverso la singolarità del Figlio e torna a sé attraverso la consapevolezza dello Spirito Santo, formula l’aspetto specificatamente filosofico e universale del cristianesimo. A detta di Žižek, questo infrange la monotona ripetizione identitaria dell’alterità trasmessasi attraverso Lévinas e Derrida dall’ebraismo al pensiero contemporaneo e, in modo pienamente rivoluzionario, conduce a riflettere sulla paradossalità umana attraverso termini che anche i non credenti possono convalidare. [51]\nCi sono ulteriori agganci che possono unire gnosticismo e ortodossia: in accordo con i tre Vangeli sinottici, lo gnostico Vangelo di Tomaso afferma che ad essere più «imperdonabile» non è la «bestemmia» contro il Padre o il Figlio, ma quella contro lo Spirito Santo. [52] Terza persona della Trinità, lo Spirito Santo è anche lo pneuma quale soffio divino animatore dell’universo: rappresenta il suo agire e reagire, capace di sollecitare nell’uomo un movimento analogo: pertanto, la relazione decisiva con il divino non è posta in termini esclusivamente fideistici e implica per definizione anche il conoscere, al quale è riconosciuto un carattere eroico in quanto tensione verso l’approfondimento della condizione umana. Così, in un mondo nel quale la sottomissione alle brutali leggi della produzione industriale e ad alienanti finalità economiche appare sempre più irrazionale che obiettiva, [53] sono anche nuove forme di gnosi a offrire una sorta di centro. [54]\nLa situazione di conflitto sociale, che oggi è molto più diffusa rispetto al passato, non si esaurisce in contestazioni ormai datate e andate a male, né tantomeno nelle loro attuali patetiche scimmiottature, e non riguarda soltanto contrasti di sistema o dottrina. Il conflitto caratterizza una condizione esistenziale che esige superamento e della quale occorre innanzi tutto prendere coscienza: in tal modo, l’imperfezione testimoniata può associarsi allo sforzo verso la perfezione. Dove la spinta vitale tende inesorabilmente a correggere l’errore da cui è sorto un mondo corrotto, il rifiuto si configura quale via di salvezza, almeno laddove tale rifiuto non si risolve in una semplice fuga nell’interiorità e piuttosto conduce all’esplorazione accanita della realtà. Così, se questo nostro mondo sembra declinare mostrando l’irrimediabile decadenza delle stesse istituzioni preposte al mantenimento della civiltà, il crollo è anche la liberazione che può condurre sulla soglia di una rivelazione possibile, lasciando così emergere il significato della parola Apocalisse. [55]\nApocalisse non è soltanto rivelazione sul futuro ultimo. L’idea per cui “apocalittica” è l’unità della storia universale che ha termine nel trionfo dei giusti e “apocalisse” esprime la stessa persona di Gesù Cristo è mostrato con chiarezza dall’Apocalisse di Pietro, [56] che denuncia anche i falsi insegnamenti da cui sarebbe stata corrotta la Chiesa ufficiale, la quale una tradizione millenaria vorrebbe sia stata fondata proprio dallo stesso Pietro. L’apostolo non è comunque l’autore di questo testo, tipico del genere apocalittico nello spiccato determinismo degli eventi narrati e nel fitto impiego di allegorie, le cui tematiche richiedono di approfondire riferimenti a dottrine che, se in seguito ritenuti eretiche, hanno esercitato lunga influenza.\nPer tali dottrine, laddove la coscienza salvifica si manifesta nel particolare dualismo di Luce e Tenebra, Cristo e Anticristo addirittura coincidono nella stessa persona: per l’esattezza, il primo si manifesta attraverso il secondo, in quanto rappresentano modalità differenti che esistono e sussistono a livelli diversi di consapevolezza. Tale dato è riscontrabile nei testi del vescovo nestoriano Teodoro bar Kõnî e si configura nella dottrina degli Hewyãyê, detti anche Serpentari, adoratori del Serpente distinti dagli gnostici Ofiti. Se tale contenuto è del tutto difforme da quello che poi ha caratterizzato l’ortodossia, il dato essenziale è che la realizzazione della pienezza dei tempi rende necessario che l’Impostore preceda il Messia: [57] questo è espresso tanto nella dottrina ortodossa del “millennio” dell’Apocalisse di Giovanni, [58] quanto in quella contenuta negli Hadith di Maometto per i quali la conquista di Costantinopoli quale compirsi dell’Islam è simultanea all’apparire del demone Dajjal internamente al “progresso” lineare di cui l’Occidente è diventato preda. [59]\nIn una dimensione propriamente apocalittica, sarà la grazia a redimere tanto l’uomo quanto il mondo: ma questo potrà avvenire soltanto laddove l’uomo agirà storicamente, trasformando se stesso. In tal senso, l’ideale messianico e le prassi rivoluzionarie dell’esperienza politica contemporanea manifestano una parentela con lo gnosticismo e riaffermano la propria antitesi con il cristianesimo storico, in quanto mettono l’accento sulla trasformazione personale piuttosto che sull’autorità istituzionale. [60] Tuttavia, tale contraddizione, a lungo apparsa come insanabile, potrebbe al suo fondo essere  esclusivamente formale, e quindi risolversi in una sostanziale continuità, laddove si assuma come criterio distintivo quello dell’affermarsi di una conoscenza decisa a superare ogni alienazione e su tale base intenzionata a rinnovare ogni umano istituto, e quindi fornirlo della capacità di provvedere al necessario cambiamento personale e sociale.\nLe conseguenze di questa operazione possono essere tanto sconcertanti quanto puntuali: del resto, per chi voglia comprendere, sono i tempi stessi a prepararci a concepire continuità tra trasformazione personale e azione storica. E laddove lo sfaldarsi delle forme religiose tradizionali corrisponde alla loro secolarizzazione e quindi al loro diffondersi nei vari aspetti della vita laica [61], sembra non avere più senso parlare di eresia e ortodossia, essoterismo ed exoterismo, e nemmeno di religione e laicità. E va a finire che gli insegnamenti manifestati da Cristo e raccolti dalla Chiesa, così come le idee espresse da rabbini, mullah e altre autorità religiose, si spostano dall’assolutezza tipica della “verità rivelata” ad un ordine argomentativo di giustificazione razionale, giungendo così a ritrovare un aspetto tipico dello gnosticismo storico, del resto pienamente compatibile con la lucidità di giudizio richiesta dalla nostra contemporanea coscienza laica.\nSpesso gli esponenti religiosi ufficiali affermano che la religione non è soltanto “cultura”, sottovalutando così la portata delle realizzazioni sociali che traducono nei costumi le idee elaborate dalle religioni: eppure, loro stessi possono diventare complici della futilizzazione di un’eredità che sono istituzionalmente deputati a mantenere e trasmettere. Per uscir fuori da un irrisolto dualismo, occorre riuscire comprendere dove e come la trascendenza più assoluta possa riuscire a tradursi con l’immanenza completa, permettendo che quanto eravamo soliti chiamare divino possa diventa suscettibile di essere incontrato. [62] Di fatto, anche se qualcuno è distratto, le culture sviluppatesi dalle configurazioni ideali delle diverse forme dei culti cristiani hanno da tempo conquistato piena autonomia, permettendo a chiunque di assumere responsabilmente la propria parte di un patrimonio immenso e capace di differenziazioni molto ampie.\nDi questo ricco campionario, alcuni esempi. Per quanto riguarda l’ambito protestante, Jung ha notato come le sue componenti, pur se frammentate fino a soccombere definitivamente alla fascinazione di fedi esotiche spesso comprese appena, rivelano ancora la capacità di attingere ed elaborare simboli in uno spazio creativo personale. [63] Rispetto alla fede ortodossa, Florenskij ha sottolineato come, pur se minimizzata e particolarmente supina al potere temporale, è da sempre aperta per sensibilità e storia a quella capacità di estasiarsi nell’invisibile inebriandosi del sensibile che trova l’aspetto più consistente nell’icona. [64]\nPer quanto riguarda la cultura cattolica, già Schmitt riscontrava come, se è piuttosto spiccata l’insoddisfazione verso l’apologetica tradizionale, si mantiene al suo interno una mentalità profondamente ispirata dall’universalità del diritto. [65] Più recentemente, Žižek ha segnalato che è proprio la complessa e problematica costituzione dell’ortodossia a rendere necessari confronti privi di pregiudizi, tanto verso le componenti non cristiane quanto degli aspetti “eterodossi” a suo tempo espunti. [66] Perniola ha poi segnalato come le virtù teologali di fede, speranza e carità sappiano ancora offrire la possibilità di un’esperienza suscettibile di universalizzazione, nella quale forma e sostanza sono profondamente associati in un pensiero-azione di tipo rituale. [67] Inoltre, Agamben ha colto che gli aspetti di impersonalità del rito e degli uffici  presentano forte rilevanza operativa e cognitiva, prescindendo ampiamente nella loro configurazione dalla scarsa trasparenza e dai numerosi scivoloni dell’istituzione ecclesiastica.[68]\nOccorre pertanto uscire da tutti i conformismi che, non cogliendo la continua capacità generativa di simboli e idee, si limitano a subire gli aspetti peggiori del proprio tempo accusandone religioni e culture delle quali in definitiva non sanno assolutamente nulla. Una prospettiva più interessante è quello di riconsiderare le emergenze del nostro presente relativizzando mode politiche neo-oscurantiste nascoste dietro l’apparenza di emancipazione. Infatti, se veramente si è liberi da pregiudizi, occorre  smascherare la violenza e l’impotenza del politically correct proprio dove vuole imporsi come totalizzante attraverso le sue inibizioni linguistiche.\nCosì, prospettive quali l’“aborto post-parto”, che mascherano dietro una formula edulcorata un effettivo omicidio, rivelano che chi le ha formulate è per primo soltanto una “persona potenziale”: quindi, secondo la sua stessa logica, sarebbe passabile per le armi  senza complicazione alcuna [69]. Inoltre, equiparare al matrimonio monogamico altri tipi di unioni comporta per chi non si accontenta di farsi compagnia rischi piuttosto rilevanti, evidenti soprattutto nel sistema delle adozioni, laddove per consolare piccoli egoismi privati vengono radicalmente negate le prospettive genealogiche, sociali e psicologiche di lungo periodo nelle quali si dispiega il senso effettivo degli istituti umani. [70] Ed è un semplice atto di intelligenza minima riconoscere che nell’impedire di apprendere e comprendere il banale ossequio al conformismo mediatico risulta del tutto contrario ad un’effettiva “redenzione”, laddove si sappia cosa questa parola significhi.\nAl riguardo, ci soccorre il Vangelo di Verità, per cui redenzione indica la capacità di apprendere da se stessi e così percepire il significato degli eventi e «la qualità intrinseca dell’esperienza», permettendo indipendenza tanto da ogni autorità riconosciuta e da ogni sanzione possibile, quanto dalla stessa storia della salvezza che dai profeti di Israele giunge alla venuta di Cristo. In questo testo Valentino, lo gnostico che fu sul punto di diventare papa, suggerisce così anche la possibilità di una lettura atea dei contenuti religiosi che anticipa di molti secoli pensatori della modernità quali Saint-Simon, Feurbach, Engels. In maniera affine, la cosmogonia per la quale dall’“abisso” emergono Mente (Noùs), Verità (Aletheia), Parola (Logos) e Vita (Bios) è da Jung ricondotta al racconto mitico del formarsi della coscienza: infatti, nel «prestare attenzione alla propria radice» viene «colmata la mancanza»: ignoranza e superficialità si dissolvono lasciando così accadere la «conoscenza del Padre». [71]\nApprofondiscono le implicazioni testi di Hag Hammadi quali Zostraino e Discorso sull’otto e sul nove, che configurano una conoscenza identificata con una «luce» il cui potere risiede potenzialmente nell’uomo, costantemente sull’orlo di tradirla e distruggersi. [72] La capacità eroica che permette di sopportare questo potere sempre pronto ad annullarsi è universale in quanto patrimonio di ognuno: lo è anche laddove non si leggano né trattati né fumetti, cui concetti e immagini possono intendersi come le forme mobili di una vicenda perenne, ma si sappia essere in ascolto essenziale.\n3.   Eroismo e conoscenza. Il ritorno\nNelle molte guerre della cristianità non tutti i soldati, come tutti i loro simili perlopiù impegnati in omicidi, rapine e stupri, possono essere chiamati eroi. Ad ogni modo, l’aspetto religioso, così come i rapporti di protezione, comandamento, giudizio e repressione, sono propri anche alle guerre dell’antichità pagana e politeista, per quanto la spiccata immanenza del paganesimo permette la non-belligeranza con le divinità dei nemici con cui si è impegnati in battaglia, come’è particolarmente evidente nel rituale romano dell’evocatio, che arriva al punto di invitare gli dèi degli altri presso di sé, secondo una modalità pienamente contrapposta alla volontà di distruzione che discende dalla trascendenza assoluta a cui tende  il monoteismo ebraico. [73]\nSe il conflitto è parte integrante dell’esistenza, una teoria dei rapporti tra eroismo e conoscenza sembra essere molto più labile. Nella cristianità, che in definitiva nasce dall’urto tra Roma e Israele, tale aspetto affiora con nettezza soltanto dopo i primi decisivi confronti del cattolicesimo con l’Islam, il quale ne è invece profondamente caratterizzato, e può essere riscontrato nella Regola dei Templari scritta da Bernardo di Chiaravalle, per la quale gli ideali cavallereschi devono subordinarsi alla fede, e quindi negli Esercizi Spirituali di Ignazio di Loyola, che legge gli impegni religiosi secondo metafore militari. Mentre il mondo antico volge definitivamente al suo termine, Giovan Battista Vico attribuisce agli eroi una specifica epoca, il dominio signorile e della poesia, e una forma tipica di conoscenza, la metafora, che fa corrispondere l’ordine delle idee e quello della natura secondo una «metafisica mitica». [74] Vico però, laddove i tre cicli storici separano in epoche diverse la poesia e la religione, e i corsi e ricorsi allontano dalla considerazione delle peculiarità di ogni specifico periodo, non può aiutarci a comprendere cosa leghi tra loro il sapere e il lottare.\nLa modernità perde l’eroismo come esperienza per estenderlo ad altri ambiti. Ne rintraccia un nesso con la conoscenza Thomas Carlyle, per il quale in ogni epoca soltanto pochi uomini sanno farsi propagatori del necessario rinnovamento: scrittore o profeta, riformatore religioso o condottiero, sacerdote o divinità, l’eroe è la figura di eccezione che permette all’umanità di ritrovare i propri più autentici valori. La centralità storica riconosciuta ad una forte personalità individuale, capace di sentirsi in maniera esclusiva e incomprensibile «spiritualmente legata al mondo invisibile» [75] permette a Carlyle, ispirato da idealismo e calvinismo, lontano da utilitarismo, positivismo, culto del progresso e anche da qualsiasi teleologia, di sostenere forme di autoritarismo politico e allo stesso tempo mantenere spazio per le diversità, com’è evidente nelle attenzioni fornite alla figura di Maometto. L’influenza di una teoria di questo tipo si esaurisce con il massacro delle guerre mondiali, reso possibile da un esubero di eroi pronti a sostituirsi a Dio, e il suo fanatismo da «sempliciotto» è stato considerato falsificatorio proprio dall’assertore di una morale aristocratica quale Nietzsche. [76]\nLa religione si secolarizza, l’Occidente estroflette i conflitti, il dominio si estende. La riflessione sull’eroe diventa critica e problematica, si confronta con altre civiltà, traendone a volte la capacità di ripensare se stessa. L’«atto eroico» di Marc Augé è così «immanenza della morte, necessità dell’azione, arbitrarietà del senso». L’eroismo è nel peso degli eventi storici e sociali, l’eroe rappresenta la «trasparenza» e formula la propria identità registrandoli. L’eroe del mito e quello del romanzo, dalla libertà problematica e drammatica, vuole cambiare il mondo eppure alla fine se ne rivela un prodotto; invece, l’eroe epico, in solidarietà con il divino, tende a trovare una propria verità. Lo scarto tra storia in corso e storia compiuta non è mai colmabile e nessun dominio sulla storia può essere espresso dall’eroe, che è tuttavia in grado di sconfiggere un potere corrotto laddove sa accettare la morte [77].\nL’Occidente infine colonizza se stesso, rivelando ombre e rimossi: tra questi, la continuità tra fede e sapere che era propria al paganesimo. Tale tensione però caratterizza pure lo gnosticismo, ed è inoltre presente nella storia del cristianesimo in forme che comprendono anche i santi e i martiri; e così, nello speciale potere di portare testimonianza di verità e giustizia, gli eroi di oggi sono più spesso rintracciabili tra i disertori e i fuoriusciti piuttosto che nei riflessi più banali del potere politico e militare proposti da dispacci d’agenzia e giornalisti embedded. Tuttavia, esiste anche un equivoco opposto, alla base di un antimilitarismo pop ormai datato, il quale basandosi sulla pretesa di estroflettere il conflitto dall’ordine delle cose smarrisce del tutto la capacità di distinguere l’esemplarità di chi viene definito quale eroe. Rompe questa ipocrisia la riflessione del gen. Fabio Mini, che associa con acume l’eroismo al trascendimento dei limiti temporali: riflessione ad ogni modo legata all’esperienza bellica in maniera molto specifica, che riguarda un ordine di riflessioni differente da quello su eroismo e conoscenza. [78]\nQuesta tipologia eroica si definisce quindi nell’elaborazione dell’esigenza esistenziale del periodo di cui è testimonianza e, distaccandosi definitivamente dal facile mito del paladino ingenuo e amato da tutti, è capace di proporre personaggi attivi in un mondo ostile: con questi precisi termini, viene incontro alla nostra esigenza Fernando Savater.  E laddove gli eroi sembrano ormai lontani dalla loro immagine classica, la riescono a completare nella capacità di ribellarsi all’onnipresente bassezza e sfidare un destino apparentemente irreversibile. Per tornare agli esempi tipici, Mosè è contestato e non entra nella Terra Promessa, Gesù è ucciso e ridicolizzato, eppure ambedue perseverano nel loro intento, vivendo la «condizione tragica dell’eroe» in tutti i suoi aspetti, comprendendo che «il luogo della promessa è l’oggi». [79]\nQuesto luogo oggi è uno spazio vuoto riempito dalla promessa stessa, la cui assurda e continua messa in crisi rende manifesti i limiti strutturali che ne pongono fortemente in dubbio la validità, confrontandoci con quanto possiamo chiamare come presenza del male, che secondo il pensiero dominante dovrebbe dipendere alla colpa dell’uomo ed essere determinata dalla sua facoltà di agire. Tuttavia, se tale affermazione ha il merito di porre l’accento sulle responsabilità personali, ha dei limiti laddove il rapporto dell’uomo con il male rimane perlopiù incomprensibile: infatti, se la divinità è buona come è rappresentata e se trasmette tale bontà anche a leggi e istituzioni umane, l’unico spazio dove poter cercare le proprie colpe è quello dell’interiorità personale, che viene così ridotta ad un teatrino di stereotipi colpevolizzati e inermi.\nQuesto teatrino di colpe, assolute quanto irrisolte, ha come sfondo il modello classico, la cui immutabile razionalità è progressivamente articolata da platonismo, cristianesimo e scientismo, paradigmi che forniscono strumenti di dominio e controllo sociale collocando la verità in un mondo di idee lontane, sottratto al divenire e alla verifica esistenziale, rendendo impossibile pensare la precarietà e la contingenza, eliminate in quanto alterità radicale da una realtà che soltanto in questo modo si mantiene conforme alle premesse con cui è concepita. Tuttavia, ciò che è è considerato come “male” è esattamente quanto permette l’esistenza del reale. Così il male, pur rimanendo inconosciuto e irrisolto, rivendica periodicamente autonomia e reclama il suo dominio. [80]\nCosì, esiste per tutti un cammino eroico tra l’inferno presente e il paradiso futuro. Questo ha avuto esiti particolarmente drammatici nel dominio totalitario di coloro che hanno voluto essere dio senza alcun Dio, assumendo così funzioni escatologiche con la pretesa di modificare la storia per restarne però sopraffatti, sostituendo al male il peggio. [81] Tali drammi si rinnovano anche oggi in ogni forma di conflitto per cui l’alterità viene identificata con il male assoluto: infatti, credere che il male sia sempre in qualcos’altro di diverso da noi ci rende vigliacchi e ignavi, pacifici idioti che lasciando prosperare proprio quanto si ostinano a negare. Piuttosto, occorre riconoscere che il male esiste ed è tanto necessario quanto relativo, e ne discendono il mondo reale e le prove attraverso cui l’uomo conquista il proprio spazio. Ed è principalmente questa la forma di eroismo che permette conoscenza.\nCosì, dov’è Cristo c’è anche il Diavolo: se l’uno è l’uomo, l’altro è la sua ombra, immagini riflesse di stati psichici soggettivi da comprendere e risalire. Non sono affatto «inventati» ma, come indica Jung, rappresentano archetipi precedenti ogni conoscenza e quindi «sperimentati» attraverso il loro inserimento in una concezione del mondo. [82] In questo mondo, a detta di Evagrio Pontico, l’uomo è in lotta contro i demoni, e i sentimenti influenzano i pensieri attraverso i sette vizi capitali [83]: questo padre del deserto, attivo in un’epoca lontana nella quale il canone testuale della Chiesa è ancora in definizione, sembra dotato di un arguzia tutta contemporanea, laddove riconosce: «Togli le tentazioni e nessuno si salva.» [84]. Accettare la costituiva umana debolezza permette così di riconoscere il male delle proprie debolezze e anche a smascherare la bontà soltanto ostentata: la battaglia è sempre contro se stessi e per la propria integrazione, e permette di disinnescare le proiezioni che ci coinvolgono: un po’ come guardare la trave nel proprio occhio e non la pagliuzza in quello degli altri [85].\nIl discorso ha una propria plausibilità anche per chi fa professione di ateismo. Infatti, laddove la parola “Dio” indica l’autorealizzazione, nel “male” si concretano le perturbazioni capaci di impedirla: e dove questo male ognuno lo porta in se stesso e lo sperimenta nel mondo, la capacità di rendersene conto, piuttosto che inclinare ad un’eccessiva introspezione, deve condurre ad un confronto serrato con la realtà. L’ostentazione esteriore chiamata bigotteria trova a sua volta una dimensione laica, che consiste nel difendere la propria infingardaggine semplificando il giudizio altrui; può essere riscontrabile anche in atteggiamenti contraddittori eppure spesso di successo quali appellarsi agli ideali più elevati per poi agire con minuscola infamia, fingere di essere paladini dei diritti di qualche minoranza per i propri deviati interessi, osteggiare le istituzioni che regolano i poteri perché non permettono di agire secondo il proprio esclusivo arbitrio. A tutto questo può essere detto no, ogni volta.\nDi fatto, esiste anche il compiacimento per il proprio peggio, grazie al quale nessuno si presenta mai per il bastardo che è, preferendo far pesare la presunta inadeguatezza altrui. E proprio sulle pagine dei nostri fumetti, in una storia scritta con gusto della descrizione e dell’intreccio da Kelly Sue DeConnick ed espressivamente illustrata da Emma Rios, troviamo la conferma che il mondo è pieno di «loschi figuri, ladri e bugiardi. Pensano tutti di essere speciali, più meritevoli del resto di noi. E fanno del loro meglio per crearsi uno spazio personale nella tua testa. Non puoi permettere che accada. Fallo e prima di rendertene conto, comincerai a diventare uno di loro.»\nParole che si adattano pienamente alla nostra realtà, permettendo alla giornalista Norah Winters di raccontare l’incontro con Osborn imprigionato per le sue malefatte alle prese con una folle insurrezione carceraria nella quale è coinvolto anche un prete, esponente di una setta a lui ispirata che, secondo uno schema che Osborn stesso sbeffeggia ampiamente, proprio il nostro folle ma abilissimo industriale-criminale sarebbe allo stesso tempo Messia e Anticristo. La vicenda si conclude enunciando un compito implacabile, che non appartiene esclusivamente al giornalista investigativo, non riguarda soltanto l’eroe in senso stretto, ma è proprio a chiunque si impegni nel cammino di conoscenza che ogni vita serba in pegno: «Ogni giorno cerchi di far luce su qualcosa che vuole risucchiarti nel buio.» [86]\n4.    Sentry e Void: la sentinella e il vuoto\nIl mondo con cui siamo costretti a fare i conti ha ben poco di classico. Non lo riguardano più di tanto le idee immobili ed eterne, l’uomo non sembra né padrone della propria interiorità né responsabile del proprio destino e, nonostante tutti i suoi sforzi, ha sugli eventi un’influenza irrisoria. In questo mondo, la verità sembra costitutivamente inconoscibile, colpa e meriti si riducono a semplici idiozie, e siamo così costretti a rifletterci nel volto oscuro della storia per rinvenire, da qualche parte, qualche scintilla. Questo conduce a valutare l’incidenza contemporanea dello gnosticismo, la cui qualità letteraria e speculativa è lontana dalle banalità dell’affarismo spiritualista new-age a cui qualche ingenuo può avvicinarle.\nAnche un prodotto come la narrativa disegnata, disponibile nell’ambito dei beni di consumo e che però non esaurisce il proprio discorso in quell’orizzonte, presenta un elemento gnostico che spesso sfugge per il duplice equivoco che accompagna tanto i fumetti quanto la religione. Eppure, ne sono veicolo personaggi emblematici di quella condizione di eroismo quotidiano propria di chiunque non riesca ad adattarsi all’idiozia dominante e tuttavia è intenzionato a rispondere con responsabilità. In tale ricerca di libertà e significato, in cui il “meraviglioso” può sottrarre da una vita indegna, ci sono però anche casi in cui il potere è fortemente problematico e l’eroe profondamente destrutturato.\nIl personaggio tipico e “archetipico” di questa tendenza è Sentry/ Void/ Robert Reynolds, la cui creazione è idealmente collocata già negli anni ’60, prima ancora dei Fantastici Quattro: in realtà, si tratta di un falso letterario che nel 2000 ne accompagna il lancio attraverso la diramazione di un comunicato stampa che compiange la morte del suo disegnatore originario Artie Rosen (nome ottenuto dalla fusione di due storici addetti al lettering della Marvel). La trovata, presa inizialmente per vera, è orchestrata da_ _Joe Quesada per promuove un’operazione che impiega undici anni per dispiegare tutte le implicazioni. [87]\nLa scrittura ironica e raffinata di Paul Jenkins e il tratto elegante e onirico di Jae Lee ci presentano quindi Sentry, “sentinella” ai limiti dell’onnipotenza, ma segnato dalla psicosi e in lotta irrimediabile con Void, il “vuoto”, la sua parte oscura: se uno è il guardiano dorato del bene, l’altro è una divorante ombra tentacolare. Misteriosamente sparito dalle storie, ricompare in un mondo dove sembra essere stato del tutto rimosso e nessuno ricorda di lui; tuttavia, risulta essere stato grande amico dello scienziato ed esploratore Reed Richards/ Mr Fantastic, una sua foto ha fatto vincere un premio Pultizer al fotografo e discusso vigilantes Peter Parker/ Spider-man, ordinariamente squattrinato e sfigato, e per quanto fosse stato ben integrato nella comunità supereroistica di New York e anche prodigo di buoni consigli, l’unico che si ricorda di lui è quel povero e potentissimo mostro ritardato di Hulk/ Bruce Banner. [88]\nQueste storie, pubblicate per la sezione editoriale Epic, inizialmente sono distaccate dalla continuity e immerse in un clima fortemente revisionista e metaletterario, che rende i vari co-protagonisti più squinternati del solito. Il carattere e la storia di Sentry, che addirittura si configura, soprattutto contro se stesso, come «la sola speranza dell’umanità», lasciano sufficienti ambiguità e margini di dubbio. Un approfondimento degli argomenti e delle forme è pertanto realizzato da Bendis e Mac Niven laddove il personaggio compete con un nutritissimo e potente gruppo di eroi, mentre allo stesso tempo è rifugiato in una grotta e la sua mente si configura come una scatola tappezzata da fumetti con le versioni anni ’60 degli stessi personaggi, rendendo particolarmente obliquo e destrutturato il rapporto con le storie di una volta. La sua ostinazione ad esprimere in modi infantili la nobile e tipica intenzione dell’eroe di «rappresentare qualcosa che va al di là di se stesso» stupisce tanto lo scrittore Jenkins, che nella storia lo incontra personalmente, quanto i protagonisti, che sembrano piuttosto reali. Infine, entra negli Avengers, i cui esponenti, nonostante tutto, non stanno tanto meglio di lui. [89]\nJenkins, coadiuvato dall’emozionante tratto di John Romita jr, dedica al personaggio un’altra miniserie carica di toni di psicodramma e commedia. Sentry frequenta accanitamente il suo psicologo e gli mente spudoratamente, fa precipitare un aereo sul Bronx per eliminare il probabile amante della moglie, espone a rischi enormi il quasi invincibile Hulk che si fida ciecamente di lui, ritrovandoselo così a dormire ferito sul pavimento della cucina per giorni e giorni. Combatte accanitamente con nemici assurdi come il Generale, che odia i francesi e li chiama mangiatori di rane, lumache e cipolle, com’è nella più pura tradizione yankee. Alla fine delle storie, l’eroe termina il suo alter ego malvagio buttandolo nel sole, dopo averlo baciato sulla bocca.\nIl confronto del personaggio con le sue follie è serrato e senza scampo, mettendo definitivamente in chiaro che il personaggio - un ragazzo che acquisisce il potere di «un migliaio di soli che esplodono» e la capacità di avere ogni atomo del corpo spostato di un attimo avanti nel tempo - è letteralmente un tossico: infatti, il puerile sistema di bere «la formula del professore» avviene di nascosto, in un luna park, e di fatto il flacone che contiene il preparato viene rubato soltanto per per l’egoistico piacere di sconvolgersi. [90]\nPraticamente onnipotente eppure paranoico e schizofrenico, sofferente di agorafobia e vertigini, timoroso di se stesso e tuttavia in grado di distruggere il mondo, il personaggio tratteggia spietatamente, nelle accorate parole di sua moglie Lindy «quello che succede quando qualcuno che non lo merita ottiene potere», circostanza che in un mondo dove tutti possono diventare famosi pur non sapendo fare assolutamente nulla rischia di essere piuttosto diffusa. Pieno della pretesa di salvare l’umanità, ma incapace della minima consapevolezza, «dà la colpa di tutto all’uomo nero», cioè a Void, la sua controparte negativa, che rappresenta quanto di sé non riesce ad accettare e quindi proietta ed estroflette senza controllo. Bob Reynolds ottiene un potere di «proporzioni bibliche» senza nessun particolare merito e senza sottoporsi ad alcun tirocinio, non dimostra nessuna capacità di disciplinarlo e sembra anche privo dell’integrità che potrebbe metterlo in condizioni di non esserne controllato a sua volta. [91]\nLe ultime storie in cui Sentry è protagonista, scritte da Bendis e disegnate da Deodato, sono pienamente calate nel clima ossessivo del Regno Oscuro; oltre a permettere ulteriori approfondimenti rispetto al rapporto tra potere e corruzione, forniscono l’opportunità di contestualizzare con pertinenza la terminologia gnostica. Questa tormentata figura sembra infatti rappresentare un uomo ilico animato dalla pretesa di essere uomo pneumatico, che nella sua materialità priva di scintille, puramente “posseduta” da qualcosa di più grande ma non sorretta da nessuna assunzione di responsabilità, come sarebbe tipico per un uomo psichico, agisce la propria funesta presunzione in un contesto che sembra davvero retto da un dio crudele. Niente di così strano: molte gente vive così, e se ne compiace.\nTanto Dark Reign quanto la vicenda di Sentry conoscono un epilogo in The Siege, storia dell’assalto al cielo e della caduta di Osborn, crossover la cui sequenza principale è scritta dal solito Bendis e disegnata dall’espressivo Oliver Coipel. Contro il volere delle gerarchie di Washington, Osborn dichiara guerra ad Asgard, dimora di Thor e degli altri dei nordici, ospitata in questo particolare periodo sulla terra e fluttuante sull’Okhlaoma. È portato a questo consiglio proprio dal perfido dio del male Loki, che ha un contorto piano per riportare in cielo la sua patria. Mentre in un Ragnarok molto terreno la città degli dei crolla a pezzi, gli intrighi di Osborn sono smascherati sotto l’occhio dei suoi amati media: spogliato dell’armatura di Iron Patriot, rivela che il suo vero volto è quello del grottesco alter ego criminale Goblin, e non è una maschera.\nA sua volta, Sentry è definitivamente preda del proprio lato oscuro, e nel suo aspetto più essenziale l’entità che possiede questo fragile uomo si palesa come l’Angelo della Morte della Pesàh ebraica. In un crescendo inarrestabile, dopo essere stato responsabile di morte e distruzione, implora di essere ucciso, e infine, questo triste e strano personaggio, in cui onnipotenza e impotenza sono strettamente intrecciate e per il quale vittoria e sconfitta perdono ogni significato, è tumulato nel sole. [92]\nTuttavia, almeno questa volta un’apocalisse oltre ad una catastrofe porta con sé anche una rivelazione e un lieto fine: il presidente Obama in persona ritira l’Atto di Registrazione che costringeva gli eroi mascherati a dichiarare le loro identità. Tra i protagonisti più rappresentativi, Steve Rogers, ritornato in vita, è nominato capo della sicurezza nazionale, senza riprendere tuttavia l’identità di Capitan America; Tony Stark recupera le sue facoltà mentali, è ancora Iron Man, ma ha perso il suo impero industriale.\nI cambiamenti sembrano radicali e sono sempre momentanei, così come lo sono addirittura le morti. E se progressivamente i personaggi riconquistano le caratteristiche più tipiche, nella continuity _Marvel ogni variazione mantiene tracce capaci di suffragare nuove soluzioni narrative. Le storie confluiscono nel clima dell’_Heroic Age, conducendo verso climi più ottimistici, addirittura mitopoietici, preludendo alle riflessioni sulla crisi economica del cross-over Fear Itself ideato da Matt Fraction, ultimo momento memorabile prima di un calo nella qualità narrativa delle storie, comunque già era evidente in The Siege, che per risolversi dovrà attendere ulteriori apocalissi. Di qui, con più di un salto, arriviamo al mosaico di mondi di Secret War (2016) del criptico e dettagliato Jonathan Hickman e dell’espressivo e solido Esad Ribcic, a cui segue un ulteriore rilancio di personaggi e vicende, che non sarà certamente l’ultimo. Ma queste sono davvero altre storie, datate al periodo della trasposizione cinematografica di Civil War, nella quale ritroviamo i grigi toni di conflitto, dubbio e sconfitta che hanno reso effettivamente eroico il ciclo narrativo qui riassunto.\nAlla luce della vicenda complessiva messa in atto, assume pieno rilievo un ammonimento di Jung, scritto poco dopo il nazismo e adatto ai nostri tempi come ad ogni altra oscurità che la storia degli uomini saprà far calare: occorre conoscere il «terribile nemico» che vive nel cuore dell’uomo e permettere in se stessi un «conflitto cosciente». Se quanto oltrepassa la misura umana evoca nell’inconscio potenze disumane, se in ogni persona si manifestano gli stessi fenomeni psichici collettivi, il riuscire a permettere un avanzamento nella natura morale di ogni singolo individuo rappresenta proprio quella piccola parte di eroismo che ad ognuno di noi può spettare. [93]\nSempre seguendo Jung, possiamo anche scoprire perché, in un’epoca nella quale le conquiste della civiltà hanno spalancato «l’abisso del mondo» senza fornire sufficienti risposte al nostro smarrimento, fumetti e gnosticismo possono interessarci così tanto anche se molti saccentoni continuano a considerarle stupide favole. Invece, è proprio dove le cosiddette favole forniscono immagine e concetto alla “lotta contro il male” che trovano forma linguistica quei contenuti inconsci di ostacolo e disturbo alla propria autorealizzazione e alla base di fobie e ossessioni; tale contenuti, spesso non espressi ma presenti in ognuno, sono mimetizzati in tutti gli ambiti sociali, religiosi e politici. Comprendere, risolvere e integrare il male, evitare che il bene si perverta, ricondurre le perversioni ad un potere di luce: ecco le battaglie che ogni giorno ci aspettano. [94]\nLa concretezza di questo sentire la esprime adeguatamente un lettore di fumetti, preoccupato dall’incidenza della crisi economica sulla propria attività commerciale: «Quando il mondo mi sembra diventare insostenibile, leggere le storie di eroi che non sia arrendono mai, che combattono per noi e non si fermano di fronte a niente, storie fantastiche ma dai risvolti umani, è quello che mi serve. Grazie di cuore.» [95] E per quanto mi riguarda, ad avermi suggerito queste riflessioni non sono né fumetti di buona levatura né questioni filosofiche millenarie, quanto  la necessità di trovare un diversivo alla mediocrità alla quale la politica ci ha abituato, apparentemente assuefatta a quelle caratteristiche di potenza e ignoranza che per la Prima Apocalisse di Giacomo sono tipiche degli Arconti, ampiamente imitate da autorità mondane e dal popolo tutto. Tuttavia, è anche detto che non bisogna darsi troppa pena di questo, perché tali azioni rivelano utilità per chi è giusto. [96]\nPer concludere, si potrebbe ripetere, come disse qualcuno, che niente ha mai veramente fine. Il segno della follia che ha reso possibile il Regno Oscuro lascia aperte le possibilità del ritorno di Osborn, il quale infatti, dopo aver continuato a dare ordini ai suoi infiltrati da dietro le sbarre, in una storia scritta da Bendis e dinamicamente disegnata dal maestro Neal Adams, viene liberato dai suoi molti fanatici seguaci, convinti che con lui «Il mondo sarà migliore, tutto sarà migliore». [97] La circostanza promette nuove avventure e aiuta anche a comprendere che nelle nostre troppo prosaiche società, vigliaccamente in fuga tanto dalle discordie esistenti quanto dalle risoluzioni possibili, non saranno i supereroi a liberarci delle pastoie di un potere più autoritario e incapace di quello dei fumetti.\nL’esaurimento testimoniato da queste nostre tristi società è tale da richiedere soluzioni innovative o quantomeno inedite. Un pensatore complesso e controverso come Leo Strauss, da leggere in modo diverso da come perlopiù accade alla corte dei neo-con, suggerisce che tra politica e filosofia si debba operare una separazione funzionale, radicalmente differente dai rapporti sperimentati nella modernità, per fare in modo che le due distinte sfere di sapere e potere possano rispettare reciproca autonomia. [98] Nel frattempo, ancora viviamo in un mondo nel quale ometti chiamati politici decidono in base ad interessi parziali coperti di retorica ideologia, mentre vaghe idea di cultura giustificano gli eventi senza correggerli oppure vi si oppongono senza comprenderli. Così, nel nostro piccolo mondo reale, povero di immaginazione e di baloon, la politica non sembra in grado di permettere sviluppo alle cose di tutti, la cultura risulta incapace di mantenere ogni minima integrità e indipendenza: potere e sapere perseverano nella reciproca corruzione e tutti noi, come tanti poveri bimbiminkia privi di ogni capacità di critica e intervento, ci facciamo piacere per forza tale insulso fumettone.\n•\n[1] Brian M. Bendis - Dugan Troglen (intervista), Il deus ex machina del Regno Oscuro, «Marvel Spotlight» 6.2009, su Dark Reign n. #0B, «Marvel Miniserie» a. XVI n. 102, 11.2009, p. 13, Marvel Comics.\n[2] Slavoj Žižek, Il sorriso di Bartleby: al di là della politica del godimento, su «Pandere» n. 0, Edizioni Noubs, Chieti 2006, p. 7.\n[3] Jacques Lacan, Scritti vol. I (1966), Einaudi, Torino 1974, p. 73.\n[4] Walter Benjamin, L’opera d’arte nell’epoca della riproducibilità tecnica (1936), Einaudi, Torino, 1966, p. 28, passim.\n[5] Umberto Eco, Apocalittici e Integrati (1964), Bompiani, Milano 200811, passim.\n[6] Carl G. Jung, Gli archetipi dell’inconscio collettivo (1934-1954), Bollati Boringhieri, Torino 1977, pp. 15-17, passim.\n[7] Carl G. Jung, Problema psichico dell’uomo moderno (1928-1931), in Opere 10.1 – Civiltà in transizione: il periodo tra le due guerre, Bollati Boringhieri. Torino 1998, p. 118.\n[8] AAVV, Marvel Chronicle, Marvel Italia/Panini, Modena 2009, passim.\n[9] Fabio Licari, Nuovi supereroi e vecchi maestri italiani; Giorgio Lavagna, Comics mainstream, comics di nicchia, in Sentry La verità - Supereroi le Grandi Saghe vol. 99, RCS.\n[10] Grant Morrison, Supergods (2011), Bao Publishing, 2013.\n[10] Alessandro Di Nocera, Supereroi e superpoteri, Castelvecchi, Roma 20062, pp. 33-40, passim.\n[11] Ibid, pp. 77-84, 261, 291, passim.\n[12] Mark Millar - Brian Hitch, «Ultimate» n. 1-13, 03.2002-04.2004, Marvel Comics (Ultimates Superumano / Ultimates Sicurezza Nazionale - Supereroi le Grandi Saghe vol. 29 e vol. 71, RCS).\n[13] Nafeez Mosaddeq Ahmed, Guerra alla libertà, Fazi, Roma 2002, pp. 112-121, passim.\n[14] Webster Griffin Tarpley, Anatomia di un Coup D’Etàt, in AAVV Zero__2, a cura di Giulietto chiesa, PIEMME 20112, pp. 273-276.\n[15] Brian M. Bendis - Gabriele Dell’Otto, «Secret war» pt. 1, tav. 23, 04.2004, Marvel Comics (Guerra Segreta, _Supereroi le Grandi Saghe vol. 5, _p. 52, RCS).\n[16] Giorgio Lavagna, Il fumetto della realtà, introduzione a Guerra segreta, cit., p. 6-11.\n[17] Raffaele Alberto Ventura, La filosofia di Civil War, «Prismo» 6.05.2016.\n[18] Giorgio Lavagna, Il fascino degli eroi, introduzione a Civil War, _Supereroi - le Grandi Saghe _vol. 1, RCS, pp. 6-11.\n[19] Alexis de Tocqueville, La democrazia in America (1835-1840), Mondadori, Milano, 2009, pp. 235-242, passim.\n[20] La legge delle armi, «Los Angeles Times», su «Internazionale» n.980, 21.12.2012, pp. 22-23.\n[21] Mark Millar - Steve Mc Niven, «Civil War» pt. 6, tav. 14, 02.2007, Marvel Comics, (Civil War, cit.).\n[22] Ed Brubacker - Steve Epting, «Captain America» n. 26, 04.2007, Marvel Comics (La morte di Capitan America - Supereroi le Grandi Saghe n. 2, RCS) .\n[23] Brian M. Bendis - Leinil Francis Yu, «Secret Invasion» n. 4, tav. 9, 09.2008, Marvel Comics (Secret Invasion - _Supereroi le Leggende Marvel _vol. 1, p. 122, RCS),.\n[24] Matt Fraction - Salvator Larroca, «World’s most wanted - The Invincibile Iron Man» n. 8-19, 02.2009-12.2009 («Iron Man» n. 19-29, 10.2009 – 08.2010), Marvel Comics\n[25] Gerry Conway - John Romita, «Amazing Spiderman» n. 120, 06.1973, Marvel Comics.\n[26] Alessandro Di Nocera, Supereroi e superpoteri, cit., p. 84,\n[27] Howard Mackie - John Romita jr., «Spiderman» n. 75, 12.1996, Marvel Comics.\n[28] Warren Ellis - Mike Deodato, «Thunderbolts» n. 110, 3.2007, Marvel Comics.\n[29] Giorgio Agamben, Lo stato di eccezione, Bollati Boringhieri, Torino 2003, pp. 44-50, passim.\n[30] Brian M. Bendis - Mike Deodato,_ _«Dark Avengers» n.5, tav. 2-11, 08.2009 («Iron Man» n. 24, 03.2010), Marvel Comics.\n[31] Matt Fraction -Mike Deodato & Terry Dodson, «Dark Avengers/ Uncanny X-Men: Exodus» n. 1, tav. 29 11.2009 (Gli Oscuri Vendicatori – Gli Incredibili X-Men, Utopia 4 - Exodus, «Comics USA» a. XI n. 41, 06.2010), Marvel Comics.\n[32] Johnatan Hickman - Giuseppe Vinci, «Secret Warriors» n. 8, tav. 3, 11.2009 (Secret Warriors n. 2, «Marvel Mix» a. XV, n. 85, 07.2010), Marvel Comics.\n[33] Joe Kelly - Paulo Siqueira & Amilton Santos, altri, «Amazing Spiderman» n. 599, tav. 23, 09.2009 (_Spiderman _n. 529, 03.2010), Marvel Comics.\n[34] Brian M. Bendis - Mike Deodato,** «Dark Avengers»** n. 3, tav. 9,** 05.2009, («Iron Man» n. 22,** 01.2010), Marvel Comics.\n[35] Paul Jenkins - Max Texeira, «Sentry & The Angel of X-Men», 02.2001 tav. 2; Paul Jenkins - Jae Lee «The Betrayal – Sentry» n. 5, 01.2001 tav. 5; Paul Jenkins – Phil Winslade «The Sentry & The Fantastic Four», 02.2001 tav. 14. Marvel Comics.\n[36] Brian M. Bendis – Mike Deodato, «Dark Avengers»_ n. 13 tav. 13, 03.2010, (su «Iron Man» n.31, 10.2010), _Marvel Comics.\n[37] Tim Leong - Brian Michael Bendis, La passione di Bendis (intervista), 11.2005.\n[38] Hans Jonas, lo gnosticismo (1958-1963), Sei, Torino 2002, pp. 53-54.\n[39] Ibid, pp. 144-163.\n[40] Gian Carli Benelli, Gnosi, il volto oscuro della storia, Mondadori, Milano 1991, pp. 5-7.\n[41] Giorgio Galli, Hitler e il nazismo magico, Rizzoli, Milano 1989 (anche in pdf), passim.\n[42] Giorgio Galli, La magia e il potere (2004), Lindau, Torino 2012, pp. 377-379.\n[43] Gore Vidal, Armageddon? (1987), in Democrazia tradita, Fazi, Roma 2004, pp. 52-72; Roberto Giammanco, L’immaginario al potere: religione, media e politica dell’America reaganiana, Antonio Pellicani Editore, Roma 1990; Klaus Kienzler, Fondamentalismi religiosi (1996), Carocci, Roma 2003, pp. 40-44; Barbara Spinelli, Le trappole dei sionisti cristiani, «La Stampa» 6.04.2003.\n[44] Apocalisse di Pietro (I sec. d.C.) 75-76, in Apocalissi gnostiche (1987), a cura di Luigi Moraldi, Adelphi, Milano 20113, p. 24, 120; Vangelo di Verità (150 d.C.) 17, 30, in Vangeli gnostici (1984), a cura di Luigi Moraldi, Adelphi, Milano 20037, p. 30, 129.\n[45] Gian Carli Benelli, Gnosi, il volto oscuro della storia, cit., pp.38-43.\n[46] Ibid, p. 346.\n[47] Massimo Introvigne, Il ritorno dello gnosticismo, SugarCo, Carnago (Varese), 1993, passim.\n[48] Ioan Petru Culianu, I miti dei dualismi occidentali (1986) Jaka Book, Milano 1989, p. 136\n[49] Vangelo di Tomaso (90-120 d.C.) 33, 25-29 [7], in I Vangeli gnostici, cit., p. 6.\n[50] Ezio Arbrile, Il firmamento magico e l’eresia del serpente, «Studi sull’Oriente Cristiano» n. 7, 2003 (su pdf, p. 11).\n[51] Slavoj Žižek, Il cuore perverso del Cristianesimo (2003), prefazione di Marco Senaldi, Melthemi, Roma 2006, pp. 19-25, 33, 163-165, 221, 228, passim.\n[52] Vangelo di Matteo 12, 31-32; Vangelo di Marco 3, 29; Vangelo di Luca 12, 10; Vangelo di Tomaso, 40, 20-30 [43-44], in Vangeli gnostici, cit., p. 11.\n[53] Gian Carli Benelli, Gnosi, il volto oscuro della storia, cit., p. 341.\n[54] Giovanni Filoramo, I nuovi movimenti religiosi, Laterza, Bari 1986, p. 70.\n[55] Stella Marega, L’attesa dell’Apocalisse: dall’antico gnosticismo alla moderna rivoluzione, «Metabasis, rivista di filosofia on-line», a.1 n.1, 03.2006, pp. 6-10.\n[56] Apocalisse di Pietro, 73-79, in Apocalissi gnostiche, cit.,  pp. 23-27, XI, XVI.\n[57] Ezio Arbrile, Il firmamento magico e l’eresia del serpente, cit., p. 27.\n[58] Apocalisse di Giovanni (95 d.C.), 20, 7.\n[59] Renè Guenon, Il regno della quantità e i segni dei tempi (1945-1950), Adelphi, Milano 1982, p. 264; Pierò Calo, L’Islam e l’eredità bizantina, Edizioni all’Insegna del Veltro, Parma 1990, pp. 61-62.\n[60] Eric Voeglin, Il mito del mondo nuovo (1959), Rusconi, Milano 1970, p. 27.\n[61] Luciano Pellicani, Rivoluzionari di professione, Vallecchi, Firenze 1975, p. 133.\n[62] Luciano Pellicani, La società dei giusti, Etas Libri, Milano 1995, p. 7.\n[63] Carl G. Jung, Gli archetipi dell’inconscio collettivo, cit., pp. 28-31.\n[64] Pavel Florenskij, Le porte regali (1922), Adelphi, Milano 1977, p. 35.\n[65] Carl Schmitt, Cattolicesimo romano e forma politica (1923), Il Mulino, Bologna 2010, p. 25.\n[66] Slavoj Žižek, Il cuore perverso del Cristianesimo, cit., pp. 47-76.\n[67] Mario Perniola, Del sentire cattolico, Il Mulino, Bologna 2001, p. 12-16,64-74, passim.\n[68] Giorgio Agamben, Opus Dei. Archeologia dell’ufficio. Homo sacer, II, 5, Bollati Boringhieri, Torino 2012, passim.\n[69] Fabio Della Pergola, L’aborto post natale e la confusione della mente, «agoravox», 7.03.2012.\n[70] Ernesto Galli Della Loggia, Quando le religioni sfidano il conformismo sui gay, «Corriere della Sera» 30.12.2012.\n[71] Vangelo di Verità, 42-30-24-25, in I Vangeli gnostici, cit._ _pp. 44-34.\n[72] Elaine Pagels, I vangeli gnostici (1979), Mondadori, Milano, 19822, pp. 198-204.\n[73] Jacques Harmand, L’arte della guerra nel mondo antico (1973) Fratelli Melita, La Spezia 1981, pp. 41-47]\n[74] Giambattista Vico, La Scienza Nuova (1725, 1730, 1744) BUR, Milano 200810, pp. 144, 204, 262.\n[75] Thomas Carlyle, Gli eroi (1841), Dall’Oglio, Milano 1981, p. 7, passim.\n[76] Friedrich Nietzsche, Il crepuscolo degli idoli (1889), Adelphi, Milano, 2007, p. 90; Ecce homo (1888), Adelphi, Milano 2007, p. 57\n[77] Marc Augé, Genio del paganesimo (_1982) Bollati Boringhieri, Torino, 1982, _passim.\n[78] Fabio Mini, Eroi della guerra, Il Mulino, Bologna 2011, pp. 9-11, 159.\n[79] Fernando Savater, La missione dell’eroe (1983), Pratiche Editrice, Milano 1998, p. 162\n[80] Gian Carli Benelli, Gnosi, il volto oscuro della storia, cit., pp. 11-14\n[81] Stella Marega, L’attesa dell’Apocalisse: dall’antico gnosticismo alla moderna rivoluzione, cit. p. 21.\n[82] Carl G. Jung, Lo spirito mercurio (1943-1948), in La simbolica dello spirito (1959),  Einaudi, Torino 1975, p. 101.\n[83] Aselm Grül, Per vincere il male (2001), Edizioni San Paolo, Cinisello Balsamo (Milano) 20062, passim.\n[84] AAVV, Vita e detti dei Padri del deserto (1971), a cura di Luciana Mortari, Citta Nuova, Roma 20013, p. 191.\n[85] Vangelo di Matteo, 7, 5.\n[86] Kelly Sue DeConnick - Emma Rios, «Osborn._ Evil incarcereted» n.5, 6.2011, tav. 17-18 (_Osborn. Il diavolo dietro le sbarre, «Marvel Mega» a. XVII n. 78, 06.2012), Marvel Comics.\n[87] AAVV, Marvel Chronicle, cit., p. 302.\n[88] Paul Jenkins - Jae Lee, «The Sentry» n.1-5/ «The Sentry & Friends» n. 1-5 09.2000 – 02.2001, Marvel Comics (Sentry - La verità,_ _Supereroi le Grandi Saghe vol. 99, cit).\n[89] Brian M. Bendis - Steve McNiven, «New Avengers» n. 7-10, 07-10.2005, su I Nuovi Vendicatori – Segreti Svelati, Supereroi le Grandi Storie vol. 82), Marvel Comics.\n[90] Paul Jenkins - John Romita jr., «The Sentry» n. 1-8, 11.2005 – 06.2000 (Sentry - Supereroi le Grandi Saghe vol. 38), Marvel Comics.\n[91] Brian M. Bendis - Mike Deodato, «Dark Avengers» n. 13, tav. 11-12, cit., Marvel Comics.\n[92] Brian M. Bendis - Olivier Coipel, «The Siege» n. 1-4, 03.2010 – 07.2010 (Assedio n. 1-4, «Marvel Miniserie» a. XVIII n. 108-111, 10.2010 – 01.2011), Marvel Comics.\n[93] Carl G. Jung, Lotta con l’ombra (1946), in Opere, 10.2 - Civiltà in transizione: dopo la catastrofe, Bollati Boringhieri, Torino 1998, pp. 57-67.\n[94] Carl G. Jung, Sulla fenomenologia dello spirito nella favola (1946-1948), in La simbolica dello spirito, cit., pp. 56-58.\n[95] Vendica questo! - Lettere dei lettori, «I Vendicatori» n. 10, 01.2013, Marvel Comics.\n[96] Prima Apocalisse di Giacomo (120-180 d.C.), 31, in Apocalissi gnostiche, cit., p. 38-39, 170.\n[97] Brian M. Bendis - Neal Adams, Goblin Returns!, tav. 19, «New Avengers» 16.1, 11.2011 («Thor» n. 157, 04.2012), Marvel Comics.\n[98] Leo Strauss, Gerusalemme e Atene (1983-1989), introduzione di Roberto Esposito, Einaudi, Torino 1998, pp. XXVII, 57, 215.\n•\nPrima edizione su «Tconzero» n. 28, febbraio 2013. Riveduto e ampliato.\nFotografia: Claudio Comandini, “Spider-man is watching you” - Berlino, ottobre 2015."
  },
  {
    "objectID": "posts/pages/2016-07-18-il-contagio-della-violenza.html",
    "href": "posts/pages/2016-07-18-il-contagio-della-violenza.html",
    "title": "Il contagio della violenza",
    "section": "",
    "text": "Se nel vortice delle notizie la paura provocata da stragi come quella di Nizza viene presto dimenticata, la violenza si diffonde inarrestabile ed è irresponsabile non voler vedere. Come segnala lo storico Franco Cardini (Firenze, 1940) aiuta a combattere sapere che il suo focolaio è più nel disagio delle periferie occidentali che nelle pagine del Corano, e che le armi più efficaci non sono nelle bombe sui paesi già devastati ma nella collaborazione con le comunità musulmane.\nHa agito come se fosse in un videogioco: guidando a zig-zag il suo mezzo alla ricerca degli obiettivi da colpire. I più distratti, i più sprovveduti, i più lenti a mettersi al riparo. Ha colpito in una sera di festa, seminando terrore e morte tra le gente che sulla Promenade des Anglais di Nizza si godeva i fuochi artificiali del Catorze Juillet, quando si beve champagne e si fanno le ore piccole in tuta la Francia per ricordare la presa della Bastiglia del 14 luglio del 1789 e la Fête de la Nation inaugurata l’anno dopo nella medesima giornata. Intendeva davvero colpire un simbolo della Libertà dell’Occidente? Può darsi. Se avesse scelto una solennità religiosa, si sarebbe detto che suo scopo era «ferire al cuore» la Cristianità, la «terra dei crociati» come la chiama al-Baghdadi. E avrebbe potuto esser vero anche quello. Ma se da quest’ipotesi si vuol trarre la conseguenza “certa” che lo sciagurato trentunenne francotunisino Muhammad Bouhlel sia davvero lo strumento conscio e diretto di una congiura terroristica, allora si corre troppo. Il che, intendiamoci, non rende affatto l’accaduto meno grave e meno allarmante. Al contrario.\nÈ ancora presto per poter dire qualcosa di certo al riguardo. E forse non sarà possibile dirlo mai. Tra qualche giorno accadrà qualcos’altro, di buono (auguriamocelo…) o di cattivo (che Dio non voglia…), e la gente dimenticherà abbastanza rapidamente la strage di Nizza, come ha dimenticato abbastanza rapidamente quella di Dacca e di chissà quant’altre prima. Anche queste sono le regole del gioco. È il principio del “chiodo scaccia chiodo”: lo abbiamo già constatato sabato 15 luglio, allorché le incerte notizie relative al tentato golpe militare in Turchia hanno sostituito la tragedia nizzarda al proscenio dei breaknews.\nIl che non toglie che penose e allarmanti siano state, una volta di più, l’imprudenza e l’inadeguatezza di troppi fra i politici e i gestori dei media. Fra tutti si è distinto il solito, ineffabile Hollande, maestro nel perdere sistematicamente le occasioni per tacere. Si è immediatamente parlato di «chiara matrice terroristica di stampo islamico», nonostante molti fossero fin dalle prime battute i dubbi emersi a proposito di Bouhlel, persona ignota ai servizi ma conosciuta invece dalla polizia per ripetuti atti di microcriminalità. Un solitario, un instabile, separato dalla moglie nonostante i tre figli. Anche il suo ultimo tragico atto sembra ispirato, o comunque almeno in parte provocato, da una tossicodipendenza. Che poi vi siano state o possano arrivare delle rivendicazioni, è probabile anzi quasi certo: ma se ne dovrà vagliare con attenzione l’attendibilità. Resta il fatto che ormai, se un criminale commette un’azione particolarmente turpe è un criminale e basta, se proviene da un paese o da una famiglia musulmani viene immediatamente tacciato di jihadismo. Un delinquente occidentale è un delinquente, un delinquente musulmano è un musulmano.\nCon tutto ciò l’impressione generale di paura, di disorientamento, di rabbia, resta. L’impressione che siamo tutti minacciati, che ormai il pericolo è in casa e può nascondersi dovunque, che non c’è più un angolo nel quale ci si possa sentire sul serio al sicuro. È questo che vogliono i gestori del Terrore e tutti gli interessati, per vari motivi, a soffiare sul fuoco di quella che una volta si sarebbe definita la “strategia della tensione”.\nEppure, i nostri servizi e anche i media più attenti avevano rivelato da molti mesi come i portavoce di alcune sezioni della galassia si facessero portatori di una tesi ch’era già affiorata in Al Qaeda ai tempi di Bin Laden: abbandonare la politica della tentata (però mai attuata) gestione centralistica degli attentati, affidarsi alle forze locali, magari spontanee, e alle loro libere e magari disordinate scelte; e seminare così un terrore continuo, capillare, con l’intento di far perdere la testa agli occidentali e indurli a reazioni violente, tanto inconsulte quasi inefficaci.\nColpire degli innocenti in Africa e soprattutto in Europa per obbligare i governi occidentali a colpire a loro volta degli innocenti: radicare l’idea che ormai l’Armageddon sia cominciato, che si sia davvero allo scontro “di civiltà” tra Occidente e Islam. I veri nemici dei fondamentalisti fautori di questa strategia non sono affatto i “duri” dell’altra parte, che più o meno vorrebbero forse la stessa cosa: sono la gente in buona fede e di buona volontà, quelli che vorrebbero sviluppare in pace un domani di equilibrio e di convivenza.\nFino a pochi mesi fa i vertici dello Stato Islamico  avevano dato l’impressione di lavorare “in franchising”: non passare né un progetto, né un uomo, né un soldo ai terroristi europei – del resto una costellazione ingovernabile di  gruppi e  gruppuscoli spesso in lotta fra loro -, ma appropriarsi delle loro azioni violente quando esse risultavano efficaci,  lasciando al tempo stesso che anonimi “liberi imprenditori del Terrore”, o addirittura isolati maniaci, inalberassero nei loro proclami e nelle loro azioni le insegne califfali e jihadiste.\nOra però Daesh è alle corde: retrocede e colleziona sconfitte sia in Siria sia in Iraq, mentre anche i suoi più o meno impliciti patrons – da ricercare ad esempio nell’Arabia Saudita o nella Turchia erdoğanista – mostrano di abbandonarlo ora che la sua funzione destabilizzante nel Vicino Oriente si è esaurita. E allora lo jihadismo califfale cambia pelle, tende a guadagnare terreno in Europa sotto forma di propaganda fanatica e di terrore diffuso per compensare le sconfitte territoriali e militari in Oriente, a trasformarsi in una sorta di malattia acuto-cronica dell’Europa e forse, in un futuro prossimo, dell’intero Occidente. A che scopo? A quello di provocare reazioni violenti e indiscriminate, che consentano al califfo di proclamare dinanzi all’intero mondo musulmano sunnita che i “crociati” sono davvero i nemici di Allah.\nÈ questa la trappola nella quale non dobbiamo cadere. Ed ha ragione, qui, chi sostiene che non dobbiamo lasciarci né impressionare né intimidire; che dobbiamo mantenere i nostri stili di vita e – aggiungo io – non darci a rappresaglie inconsulte che colpirebbero gli innocenti. Di innocenti ne abbiamo già ammazzati e continuiamo ad ammazzarne anche troppi, tra l’Afghanistan e l’Iraq, da almeno un quindicennio a questa parte.\nMa va purtroppo da sé che l’appello jihadista alla guerra del terrore può essere raccolto da un’immensa “limatura sociale” di scontenti, di disorientati, di disadattati. Uno degli scopi della nostra civiltà occidentale consiste, da oltre due secoli, nella ricerca della felicità alla quale già puntavano filosofi e politici durante l’Illuminismo: ne è testimone la splendida costituzione degli Stati Uniti d’America. Ebbene: la spaventosa crescita della sperequazione in tutto il mondo  tra i sempre meno straricchi e i sempre più arcipoveri e il dilagare di effetti tra i quali – oltre al crescere degli schiavi della droga e degli adepti della microcriminalità – vanno  considerati anche i foreign fighters  e gl’improvvisati convertiti all’Islam dimostrano che, almeno in questo, la nostra civiltà ha fallito.\nIl trentunenne pluriassassino della Promenade des Anglais potrebbe appartenere a questa schiera di psicolabili e di disperati  tra i quali il jihadismo attinge una parte almeno della sua manovalanza. Non esiste una ricetta sicura per difenderci da questa serie di pericoli selvaggi. Ma forse alcune regole-chiave potrebbero aiutarci se non altro a inquadrare la situazione.\nPrimo: contenere al minimo la preoccupazione, sforzarsi di mantenere le nostre abitudini per dimostrare che il terrorismo è incapace di sconvolgerle; secondo, esigere un aumento del lavoro d’infiltrazione e d’intelligence  che è l’unico in grado di contrastare una strategia fatta di attentati (i terroristi non si combattono con i bombardamenti); terzo, intensificare tutte le occasioni d’incontro e di collaborazione con le comunità musulmane presenti fra noi per imparare a conoscerle meglio e per dimostrar loro che chi ci dipinge come  eterni e irremissibili nemici mente. Sono tre elementari misure profilattiche per ridurre il pericolo del contagio. Perché il contagio della violenza e della guerra esiste ed è già in atto: è ormai una realtà.\n•\nFranco Cardini, “Affrontare l’inevitabile”, »FrancoCardini» 17.07.2016. Fotografia: Claudio Comandini, “Non vedere la città” -  Nizza, luglio 2015."
  },
  {
    "objectID": "posts/pages/2013-10-21-luomo-e-la-gallina.html",
    "href": "posts/pages/2013-10-21-luomo-e-la-gallina.html",
    "title": "L’uomo e la gallina",
    "section": "",
    "text": "Le galline sanno contare fino a tre, l’uomo fino a due: Giovani Marmotte e Gurdjieff a confronto. Neolingua, principio di non contraddizione, insignificanza: Orwell, Aristotele, il politically correct. La matematica secondo l’induzione totale e il giudizio sintetico a priori: Poincaré e Kant. Limiti e grandezza della condizione umana.\nProviamo a contare, e chiediamoci cosa significhi contare: un mondo dominato dalla quantità lo impone. Facciamo anche più di un passo indietro e volgiamo il discorso verso l’esatta immaterialità del numero. Potremmo scoprire che l’uomo, se rivendica la scoperta o l’invenzione di cifre e sistemi di numerazione, non è però l’unico animale che sa far di conto: infatti, come ricorda anche l’infallibile Manuale delle Giovani Marmotte, alcuni esperimenti hanno dimostrato che le galline, spesso bistrattate per la loro scarsa intelligenza, sanno contare fino a tre. Così, se di tre chicchi di granturco consecutivi che l’animale ha di fronte, due sono incollati al terreno, dopo alcuni tentativi la gallina è perfettamente in grado di saltare quelli che non può prendere e beccare il terzo chicco, l’unico effettivamente disponibile.\nPresso un ambito diverso da quello proposto dalle Giovani Marmotte, il filosofo russo Piotr D. Ouspensky in Frammenti di un insegnamento sconosciuto espone gli insegnamenti ricevuti dal maestro armeno Georges I. Gurdjieff, il quale, trasmettendo al mondo moderno un’articolata serie di conoscenze di origine pitagorica, neoplatonica e gnostica, sostiene, tra le altre cose, che normalmente l’uomo sappia contare soltanto fino a due. Infatti, non rendendosi conto della meccanicità delle proprie reazioni, la maggior parte delle persone riesce a comprendere la realtà soltanto attraverso coppie di opposti inconciliabili, concepiti l’uno in funzione dell’altro e riferiti perlopiù soltanto alle proprie reazioni più elementari: bianco o nero, destra o sinistra, amico o nemico, tutto quello che l’uomo riesce a vedere è la grossolana semplificazione di una complessità ricca di sfumature. Tale comportamento si verifica prima che l’uomo si renda conto «di non essere cosciente» e «di non essere compiuto» e di avere quindi bisogno di una evoluzione personale autonoma e volontaria per la cui realizzazione deve innanzitutto «svegliarsi». Questo è raro che accada, anche perché perlopiù gli uomini, come rimarca Ouspenskj «non lo desiderano».\nChi lo desidera, potrebbe ricavare alcuni stimoli anche solo dall’osservazione e senza affrontare un impegnativo “lavoro su se stessi” in scuole come quelle fondate da Gurdjeff, scampando così al rischio di cadere in club “esoturistici” a volte lontanissimi da ogni onesto amore per il sapere e meno formativi delle Giovani Marmotte. Potremmo forse anche provare a chiedere direttamente alla gallina, che a vedersi sembrerebbe piuttosto sveglia: ma purtroppo non siamo in grado di capirla, in nessun modo: né riguardo alla dibattutissima origine che contende con il famoso uovo, né per quanto concerne il proprio specifico linguaggio. Potremmo finalmente provare anche noi ad imparare contare, almeno fino a tre, ma è davvero possibile? Contare fino a tre può aiutarci ad essere, se non svegli, almeno attenti quanto basta da non cadere vittima di false opposizioni, paralogismi e abbagli vari, che comprendono anche forme di manipolazione mentale?\nPurtroppo, anche tre vocabolari possono trarre in inganno, laddove il loro intento è dare forme ad una neolingua come quella teorizzata da Gerge Orwell nel romanzo 1984 quale strumento di un bispensiero che costringe a «condividere simultaneamente due opinioni palesemente contradditore e di affermarle entrambe». Il Vocabolario A, detto delle «parole comuni», ha tra i suoi principali strumenti l’assimilazione dei concetti opposti: per dire cattivo, si usa sbuono, per dire buio, sluce. Il Vocabolario B, detto dei «termini politici» o delle «parole composte», si basa soprattutto sull’amalgama nome-verbo: l’ortodossia si esprime come pensabuono. _Il _Vocabolario C, o dei «termini tecnici», è  purgato da ogni interesse di tipo universale e quindi dell’idea stessa di scienza. La neolingua, nel suo contare fino a tre, dopo il due ricomincia da sempre da uno: il pensiero è del tutto incapace di sintesi esplicativa, e in questa maniera permette che la realtà oggettivata dal potere prescinda da ogni conoscenza possibile. Il bispensiero, portando ad affermazioni come «la guerra e pace» e «la libertà è schiavitù» viola il principio di non-contraddizione alla base della logica aristotelica (per cui sarebbe impossibile una formula tipo: A è anche non-A) e ci confonde le idee; inoltre, pensando l’opposto in esclusiva funzione dell’identico, inibisce la capacità di concepire l’alterità.\nNel nostro mondo il bispensiero si manifesta nell’annullamento delle diversità tipico della comunicazione e caratterizza anche le cautele linguistiche del politically correct e le stucchevolezze dei radicalismi di maniera. La neolingua impera laddove lo sviluppo di un discorso che presuppone esercizio e competenza lascia spazio alla codifica dell’incapacità di elaborare e fornire significato, oppure all’esibire recriminazioni alle quali si delega ogni possibile ragione. Osserviamo, in tutti i media vecchi e nuovi ma anche in ogni circostanza concreta, coloro che non smettono mai di parlare e dicono di tutto senza affermare alcunché, impedendo così che alcunché di significativo possa essere detto: anche laddove la loro capacità di ragionamento arriva fino a tre, non somigliano forse a tante galline?\nRivolgiamoci ad un ambito specificatamente matematico, senza voler vedere nella matematica la generalizzazione della logica, come fanno lo stesso Ouspenskj, il grande Leibniz, e anche molta psicologia comportamentale, questa valida per galline, marmotte e criceti ma forse non per animali che si suppongono un tantino più evoluti. E, sorpresa, in La scienza e l’ipotesi, il matematico Jules-Henri Poincarè, affermando che una sola intuizione diretta non è in grado di cogliere una verità aritmetica, ci riporta ad una condizione molto simile a quella di galline confuse dalla loro prima esperienza verso chicchi di granturco che qualche ricercatore creativo e un po’ dispettoso ha incollato per terra. Infatti, ‘intelletto ragiona passando dal finito all’infinito attraverso l’«induzione totale», che permette di condensare in un’unica formula un’infinità di sillogismi concatenati. Il numero infinito invalida il principio di non-contraddizione e l’esperienza e va oltre le condizioni poste da Kant nel giudizio sintetico a priori, che com’è a tutti noto, è trattato nella Critica della Ragion Pura.\nNel vocabolario di Kant, solo apparentemente astruso e filosoficamente imprescindibile, «sintetico» indica ciò che connette un soggetto un predicato che non rientra nel suo concetto, «a priori» significa dotato d’universalità e necessità: tale giudizio è quindi in grado di estendere la nostra conoscenza ed è valido come condizione trascendentale del conoscere. Nelle concezioni di Poincaré, ancora di notevole rilevanza nel dibattito scientifico, la matematica ha carattere aprioristico ma non trascendentale, e quindi non dipende dall’esperienza e non ne determina le condizioni di conoscibilità ed è a queste contingente: insomma, è una manifestazione di pensiero il cui oggetto è la manifestazione di pensiero stessa.\nIn qualche modo, queste cose le galline le sanno, dimostrando inoltre di non subire u condizionamenti di neolingue et similia. Infatti, nei loro conteggi sembrano in grado di affermare, per usare le parole di Poincaré, «una potenza dell’intelletto che si riconosce capace di concepire la ripetizione indefinita di uno stesso atto dal momento in cui questo atto si è reso possibile una volta. L’intelletto ha, di questa potenza, un’intuizione diretta e l’esperienza non può rappresentare che un’occasione per servirsene e prenderne coscienza per suo tramite.» La matematica permette al pensiero di manifestare se stesso; tuttavia, saper contare anche fino a tre, come le galline, non ci consente di fare affermazioni sensate sulla realtà: questa capacità può tuttavia essere realizzata da uomini abbastanza grandi dal comprendere i limiti della propria stessa condizione.\n•\nPrima pubblicazione: «Controluce» a. XII n. 4 aprile 2006. Riveduto ampliato.\nFotografia: Claudio Comandini, “La maschera e il gallo” - Ca’ Benassi di Veggio 2013."
  },
  {
    "objectID": "posts/pages/2016-08-11-compiti-per-le-vacanze.html",
    "href": "posts/pages/2016-08-11-compiti-per-le-vacanze.html",
    "title": "Compiti per le vacanze",
    "section": "",
    "text": "I bambini delle elementari alle prese con la lingua italiana. Un simpatico repertorio di evidenti errori e poesia possibile, gentilmente fornito da una maestra di una zona imprecisata dello stivale.\nPrima ora: geografia\nGli adulti lavorano per arricchire l’Italia, ma anche le bestie.\nIl mare è una penisola.\nLa Alpi sono la catena di montaggio dell’Italia.\nLe risate (vedi: risaie) si trovano nelle parti più opposte.\nNelle ciminiere si trova carbone e pietre preziose.\nLa terra bagnata dalle tigri è un frate che si chiama Mesopotamia.\nSeconda ora: storia\nTabernacolo: dove vivevano gli uomini primitivi.\nI papiri sono gambe che crescono lungo il Nilo.\nGli abitanti del Nilo danno ragione agli egiziani che si assagiarono.\nSono state trovate molte lingue di egiziani sul papiro.\nIl faraone poteva uccidere i suoi sudici.\nIl faraone l’hanno rotolato nei lenzuoli e l’hanno chiuso in una bara.\nDavanti alla capanna del presepe ci sono gli apostrofi.\nAbbiamo visitato la basilica di San Michele con la maestra che è molto antica.\nTerza ora: educazione civica\nPer attraversare la strada bisogna passare sui pedoni.\nI pedoni sono del codice stradale.\nPer strada si deve stare attenti perché possono succedere delle gravidanze.\nIl vigile osserva il trofeo delle macchine.\nL’arbitro fischia il violino.\nSpero di essere capace di fare questo lavoro per diventare una donna desiderata da tutti.\nQuarta ora: scienze\nIl cranio ha una fronte intelligentissima.\nGli arti inferiori si attaccano al tronco per mezzo delle costole.\nLe parti principali del corpo sono: gli occhi, il naso, il padiglione degli orecchi.\nL’ape cova le uova e dopo quaranta giorni nascono i piccoli\nIl plotone è un nome di animale.\nLe pannocchie di granoturco si seminano in primavera.\nIl fuco mangia i frati.\nFirmamento: carte dove tutti firmano.\nTema in classe: la mia famiglia e la città dove vivo\nI genitori ci circondano col loro feto.\nMia mamma non lavora e il mio papà la lavora.\nIo una mamma come questa non l’ho mai avuta: buona e bella.\nLa giornata particolarmente triste è il giorno dell’operazione di mia madre alla quale gli era venuta una incista alla mamella destra del petto.\nMia zia per andare al mare si mette le pigne.\nMia zia ha una pigna d’uva.\nLa banda del paese suonava diversi ninnoli.\nI volti delle persone erano curvi.\nTema in classe: pensieri in libertà\nL’aria se la rendi leggera sembra un sottile mobile.\nHo osservato un contadino che è un uomo molto semplice, ma domestico.\nAccanto a noi a sinistra v’era un ristorante. Andammo dentro e mangiammo in tostapane ripieno di prosciutto e salame.\nMortai: carri da morto.\nLa squadriglia grida.\nLa squadriglia arriva con il treno.\nLa folla s’assiepa per diventare una siepe.\nLo stormo grida in classe.\n•\nFotografia: Claudio Comandini, “Piccolo mondo andato” - Grizzana Morandi - Ca’ Benassi di Veggio,  2010."
  },
  {
    "objectID": "posts/pages/2017-03-10-trump-no-global-contro-il-mondo.html",
    "href": "posts/pages/2017-03-10-trump-no-global-contro-il-mondo.html",
    "title": "Trump no-global contro il mondo",
    "section": "",
    "text": "Mentre per i Paesi emergenti si profila il rischio di una pericolosa crisi debitoria, l’isolazionismodel nuovo presidente americano sembra incapace di proporre soluzioni, tanto per i flussi migratori, quanto per le nuove povertà interne, restando così confinato, oltre che ad un apprezzamento del dollaro minaccioso nei confronti della crescita globale, a banali proclami da social. Il problema politico che sembra generalmente ormai imporsi, e non soltanto negli USA, riguarda la difficoltà di scegliere tra efficacia decisionale e allargamento della rappresentanza; le misure diventano ambedue deleterie laddove si assimilano al populismo. E se la democrazia americana sembra esposta in modo piuttosto peculiare al degenerare in «dittatura della maggioranza», come già evidenziato da Tocqueville, il Paese sembra scontare anche il peso di due emergenze: il fallimento delle pretese imperiali della sua politica estera, quanto la definitiva sostituzione della comunicazione alla politica. Il primo aspetto rivela una pulsione revisionista e autolesionista piuttosto viva e dettata anche dall’arretramento dei profitti delle multinazionali, per soddisfare la quale il presidente non però ha affatto potere, laddove restano a limitarlo le prerogative del Congresso (Dario Fabbri, “La sensibilità imperiale degli Stati Uniti è il destino del mondo”, «Limes» 2/2017); inoltre, le possibilità relative alla riduzione dei conflitti in Medio Oriente e dei finanziamenti alla NATO sono già state ampiamente vanificate, risolvendosi interamente in mere promesse elettorali, facendo comprendere la pericolosa rilevanza del secondo aspetto. Infatti, è ormai evidente che il predominio della comunicazione, solennizzato con la formula di “post-verità”, è tutto meno che democratico; per essere contenuto, esige ad ogni livello il recupero del ruolo delle competenza professionali e tecniche, formulando una tecnocrazia democratica capace di portarci oltre le delusioni dei radicalismi di maniera e i facili miti della democrazia diretta del populismo. E proprio con Trump, capace di riciclare vecchi slogan no-global per politiche reazionarie, il populismo svela di essere maschera di un particolarismo neoprotezionista tutto a favore dei ceti dominanti, come evidenzia un dossier pubblicato dalla rivista “Valori”. Di fronte a __questa e altre incongruenze, c’è da chiedersi se questo bizzarro presidente riuscirà ad arrivare a fine mandato.\n1. La dottrina Trump\nTra i capisaldi della dottrina Trump, un elemento in particolare è sembrato emergere con forza alle prime battute della lunga campagna elettorale: l’avversione ideologica nei confronti della globalizzazione. Nei mesi che hanno preceduto la sua elezione, il magnate statunitense ha promesso di imporrei un dazio del 45% sulle importazioni cinesi accusando ufficialmente Pechino di manipolazioni della valuta.\nMa le critiche, come noto, si sono estese anche al Messico, così come ai trattati commerciali in essere e a quelli in divenire. Il neo inquilino della Casa Bianca ha espresso l’intenzione di rivedere i dettagli del Nafta, l’intesa tra USA, Canada e Messico in vigore dal 1994, senza escludere, nella peggiore delle ipotesi, un’abrogazione dell’accordo.\nNel mentre, ha sostanzialmente affossato le discussioni sul TTIP - l’accordo di libero scambio con l’Europa - e ha definito a Trans-Pacific-PArtenership (TPP), il piano regolamentare sugli investimenti che coinvolge dodici Paesi dell’area Asia-Pacifico, «uno stupro per gli Stati Uniti».\nRetorica acchiappavoti? Può darsi, ma l’ipotesi di nuove strategie protezioniste resta comunque concreta. Con conseguenze davvero rilevanti anche a fronte di provvedimenti più leggeri rispetto a quelli annunciati.\n2. Crescita globale a rischio\nSotto i riflettori, in primo luogo, c’è il futuro delle relazioni con la Cina, che nel 2015 - l’ultimo anno per il quale sono disponibili dati definitivi - ha introdotto in America prodotti di consumo, semilavorati e materie prime per quasi mezzo trilione di dollari.\nMa i timori degli analisti si estendono anche all’economia globale. Willem Buiter, capo economista di Citigroup, ripreso da Business Insider, ritiene che le scelte di Trump potrebbero tradursi un una vera e propria guerra commerciale «capace di innescare facilmente una recessione planetaria»; Deutsche Bank, in una nota dell’11 novembre scorso, ha definito «la possibile svolta protezionista» della Casa Bianca come «la principale minaccia alla crescita globale».\nSecondo il chief economisti della divisione USA di Barclays, Michael Gapen, infine, il rafforzamento delle barriere commerciali potrebbe avere anche importanti ricadute per la stessa economia americana.\nInnalzare al 15% i dazi sui prodotti cinesi a al 7% quelli sui beni messicani (entrambi soggetti, oggi, a tariffe comprese tra il 2 e il 19% a seconda del tipo di merci), ha spiegato in una recente nota alla clientela, potrebbe costare al PIL statunitense circa mezzo punto percentuale. Ovvero, un quarto del tasso di crescita previsto per il 2017.\n3. Lo spettro del super dollaro\nIn prima fila ad attendere le temute decisioni di Trump, ci sono, idealmente, i cosiddetti mercati emergenti. Nel 2016, evidenziano le stime del Fondo Monetario Internazionale, il loro tasso di crescita si sarebbe attestati al 4,2% conto l’1,6% delle economie mature. Ma il contesto, si sa, è fatto di luci e ombre. Buona parte dell’espansione complessiva viene infatti dall’Asia, ormai impegnata in una corsa solitaria.\nL’America Latina, per contro, ha chiuso in recessione mentre l’Africa Subsahariana ha sperimentato un aumento del PIL pari all’1,4%, il livello più basso dal 1994. Tutte le aree in esame, però, sembrano avere una preoccupazione in comune: un ulteriore, eccessivo e insostenibile rialzo del dollaro. E anche qui, ovviamente, non si può non parlare di effetto-Trump.\nIl neo-inquilino della Casa Bianca ha promesso di contribuire al rilanci dell’economia attraverso nuovi investimenti infrastrutturali, una strategia con annessi rischi inflazionistici che implica, ovviamente, la scontata contromossa della FED.\nLo scorso 18 novembre, l’aspettativa di un imminente rialzo dei tassi - materializzatosi puntualmente un mese dopo - era già stato sufficiente a spingere l’ICE Dollar Index, un indicatore del valore del biglietto verde basato su un paniere di sei diverse valute, a quota 100.53, il livello più altro dall’aprile 2003.\nSe la tendenza dovesse essere confermata, il rischio è che a patire le conseguenze peggiori siano in primo luogo i Paesi emergenti e in via di sviluppo, i cui debiti, spesso contratti in dollari, diventano automaticamente più costosi da restituire. I primi segnali d’allarme si stanno già manifestando in Africa, dove negli ultimi anni sono cresciute le emissioni di titoli di Stato in valuta estera (e dove i titoli di stato reagiscono male al successo di Trump e alle prospettive di apprezzamento del dollaro).\nMa il problema riguarda ovviamente le “nuove economie” nel loro insieme. All’inizio del 2016, segnala la Banca dei Regolamenti Internazionali, il debito denominato in valuta americana dei governi e delle società private (banche escluse) dei paesi emergenti valeva 3,2 trilioni di dollari, quasi il doppio rispetto all’ammontare registrato nel 2009. Da qui al 2018, ha ricordato Bloomberg, le compagnie private dovranno saldare oltre il 10% della cifra (340 miliardi) facendo i conti, con ogni probabilità, con un cambio più favorevole.\nUna prospettiva poco incoraggiante. «Gli investitori del comparto obbligazionario prendano nota», scrive Bloomberg. «Non è esagerato pensare che questa svendita del debito dei mercati in via di sviluppo possa peggiorare con conseguenze di vasta portata sui mercati di tutto il mondo».\n•\nMatteo Cavallito, “Il Trump no-global minaccia il mondo”, «Valori» a. 17 n. 145, febbraio 2017, pp. 16-17."
  },
  {
    "objectID": "posts/pages/2012-07-24-batman-informazione-fumetti-stragi.html",
    "href": "posts/pages/2012-07-24-batman-informazione-fumetti-stragi.html",
    "title": "Le colpe di Batman. L’informazione, i fumetti e le stragi",
    "section": "",
    "text": "Strage in un cinema di Colorado alla prima del film su Batman di Christopher Nolan. Gravi svarioni giornalistici sull’attribuzione della paternità del personaggio e della responsabilità del fatto. Breve profilo di James Holmes, autore delle strage, e dinamica dell’accaduto. “The Seduction of Innocents” di Wertham, la condanna dei fumetti, l’introduzione del Comics Code Authority durante la “caccia alle streghe”. Le responsabilità criminali dei giornalisti secondo autori contemporanei di fumetti: Frank Miller, Neil Gaiman, Mike Carey, Garth Ennis. Reazioni inadeguate, sicurezza paranoide. Il mutamento dei rapporti tra realtà ed immaginazione.\nÈ colpa di Batman. Se è palesemente puerile una spiegazione di questo tipo per la strage che in un cinema di Aurora (Denver) ha funestato nella notte del 19 luglio 2012 la prima del film Dark Knight Rises di Christopher Nolan, accusare autori o presunti tali del personaggio di intrattiene nei confronti della stessa una responsabilità diretta dovrebbe essere inconcepibile per l’inviato speciale di un grande giornale, in base al medesimo principio che gli permette libertà di opinione. Tuttavia, Angelo Aquaro di Repubblica non sembra tenere in grande considerazione la propria responsabilità pubblica, e neppure prende sul serio l’esigenza di documentarsi: gli è sufficiente ostentare un pedestre moralismo. Infatti, come se fosse per davvero un opinionista, costui si esprime in articolo di cronaca in questi termini: «‘è orribile’ dice adesso Neil Gaiman, che non è un testimone scampato al massacro: è il papà di Batman, e forse anche della follia di un fuoricorso di neuroscienze che ha macchiato di sangue perfino il sogno dei supereroi» (Repubblica 21.07.2012). Alcuni dati sono del tutto errati: tuttavia, anche indipendentemente da ciò, le conseguenze che il giornalista ne trae sono inaccettabili.\nGli elementi del caso sono largamente noti, ma è meglio andare per gradi e cercare di essere particolarmente precisi, in modo da contribuire per davvero a fare chiarezza: di errori ne sono stati fatti davvero troppi, come segnala anche il blog House of Mistery. Il ventiquattrenne James Holmes, unico accusato della strage, proveniente da un’onesta famiglia di fede presbiteriana e dotato di una capigliatura rosso irreale, poco presente sui social network ma provvisto di un profilo su un sito hot (non è comunque lui il celebre John immortalato nella canzone di Elio & le Storie Tese), al momento dei fatti sembra fosse vestito come Bane (il cattivo del film), pur affermando di essere il Joker (la nemesi di Batman).\nNella sua casa, dove agli agenti è risultato possedesse persino una maschera dell’uomo pipistrello, aveva preparato uno scherzetto per far fuori altra gente, sempre con armi ed esplosivi d’assalto comprati legalmente (la bellezza di 6.300 munizioni procurate attraverso Internet). Dopo aver lanciato dei fumogeni, ha ucciso dodici persone e ne ha ferite cinquantotto, alcune in modo grave. Finora si è rifiutato di cooperare. Indubbiamente, il suo immaginario è marcatamente fumettistico, ma ciò non permette affatto di attribuire le cause di una grave e pericolosa forma di psicosi criminale alla passione per i fumetti.\nPiuttosto, è da chiedersi perché sia così facile procurarsi armi negli USA, ed è da preoccuparsi del fatto che dopo la strage nel Colorado abbiano registrato addirittura un incremento di vendite del 41%, portando persino ad un aumento delle richieste per ottenere permessi di porto d’armi nascoste (ben 2.887 concessi soltanto la domenica successiva alla strage). Obama e il suo sfidante Romney sembrano incapaci di trovare soluzioni, in quanto ostaggi, a detta di Rachel Weiner del_ The Washington Post_, della National Rifle Association, la potente lobby delle armi, mentre una legge  del 1994 che proibiva la vendita di armi d’assalto è decaduta nel 2001 (occhio alle date…).\nPer quanto riguarda altre aziende in qualche modo e loro malgrado coinvolte, la DC Comics ha rimandato l’uscita del numero 3 di Batman Incorporated sia nell’edizione cartacea che digitale per via di contenuti che potrebbero sembrare «indelicati», mentre la Warner Bros ha sospeso l’evento stampa previsto a Parigi per la presentazione del film ed ha preso altre misure nel rispetto delle vittime.\nDal canto suo  l’ineffabile Aquaro, invece di farsi un minimo di scrupoli, gioca ad erigersi a censore, e attribuisce senza troppe perifrasi la colpa dell’accaduto ad uno scrittore, come è tipico di chi disprezza o di chi ha un’opinione deviata del lavoro intellettuale: lo dimostra anche dove sbaglia in maniera vistosissima e men che dilettantesca la paternità di un personaggio e l’età di un autore, dati basilari per l’argomento in questione. Tuttavia, anche se può sembrare ridicolo, non è la prima volta che sono imputate responsabilità criminali ai personaggi dei fumetti (nel mondo reale, oltre che in quello di carta…).\nInfatti, nel pieno clima della caccia alle streghe, lo psichiatra Fredric Wertham pubblica The Seduction of the Innocent (1954), cavalcando l’ondata moralizzatrice con cui un paese incapace di assumersi la responsabilità del suo disagio, coltivava l’assurda idea che i comics esercitassero «un’influenza altamente negativa sulla personalità dei giovani», che avrebbero potuto così  «essere indotti con facilità a imitare comportamenti scellerati e destabilizzanti» (citato in Alessandro Di Nocera, Supereroi e superpoteri, Castevecchi, Roma II ed. 2006, p. 27). Se uscire la sera vestiti da pipistrello o da altre bestie strane potrebbe effettivamente essere considerata come una cosa fuori di testa (come peraltro mettono in chiaro proprio fumettisti come Frank Miller…), Aquaro recupera inconsapevolmente le grossolane ipotesi dello psichiatra sui “crime comics” e, nel suo piccolo, la proietta su scala globale, costringendo l’informazione ad un lampante caso di coazione a ripetere.\nA suo tempo Werthan, orientato a sinistra ma avvezzo ad impiegare contro i «lavaggi del cervello» a suo dire praticati dai comunisti termini simili a quelli usati dalla CIA, contribuì enormemente ad un’isteria popolare che comportò rilevanti conseguenze giuridiche nel costringere gli editori ad autocensurarsi attraverso l’adozione del Codics Code Autorithy, un cappio che ha a lungo pesato sui contenuti delle storie illustrate. Questo non ha evitato che un fumetto come Batman (creato nel 1939 da Bob Kane, con la collaborazione di Bill Finger e di altri autori dello staff della Detective Comics), in una produzione inevitabilmente costellata di alti e bassi, abbia regalato numerosissime perle. Invece Neil Gaiman (nato “solo” nel 1960, come altri scrittori è stato anche giornalista, sicuramente di quelli con il  gusto per la documentazione), ha prodotto autentici e riconosciuti capolavori, tanto nel fumetto (Sandman, 1989-1996), quanto nella narrativa (American Gods, 2001).\nUn tweet del seguitissimo e amato Gaiman ha così commentato la tesi del corrispondente per caso Aquaro: «Penso sia un po’ folle. Personalmente credo che la colpa del massacro sia dei giornalisti italiani.» Effettivamente, molti esempi di giornalismo, sopratutto in ambito nostrano, tirano spesso ad indovinare, anche per assecondare le esigenze di velocità e brutalità della comunicazione, in maniera così maldestra e spericolata da rendersi responsabile di diversi danni. Aquaro poi è una specie di star della gaffe, piuttosto rappresentativo della diffusa tendenza di scrivere male rispetto a questioni che non si conoscono affatto, costantemente sotto osservazione da parte del blog Pazzo per Repubblica. Tuttavia, non c’è troppo da scherzare, sortite del genere devono essere sanzionate, è il tipo di questioni su cui un Ordine professionale dovrebbe intervenire.\nPotrebbe però anche essere accaduto che, nonostante le apparenze, non esistano più né Ordine né professione. Ad ogni modo, la sopravvivenza minima garantita da un’adeguata critica dell’informazione non passa sempre per i giornali, o perlomeno non transita per le pagine di cronaca di quelli più disperatamente alla moda. Assume quindi un certo interesse osservare questa vicenda proprio alla luce dei fumetti, interpellando quali font proprio personaggi, autori ed editori tirati in ballo. Il fumetto, al di là di quanto credono gli ignoranti, è un’arte di élite, ormai praticata quasi esclusivamente da autori capaci e lettori attenti, ostica per orecchianti e per chi si limita a “guardare”.\nLa scena di una strage al cinema la possiamo ritrovare proprio nella celebrata graphic novel Il ritorno del cavaliere oscuro di Frank Miller, arricchita dalle chine ombrose di Klaus Janson e dai colori sfumati di Lynn Varley: un paranoico ossessionato da inni satanici criptati nelle canzoni dei Led Zeppelin e da donne «pitturate come donnaccie» tenta una strage e uccide due persone durante la proiezione di un film porno ispirato a Batman (Dark Knight Returns, n. 2, 1986 tav. 32). La tavola si inserisce nella narrazione come uno spot, in modo piuttosto tipico per un’opera che, oltre ad aver contribuito definitivamente alla maturazione del personaggio, contiene una critica serrata al sistema dei media, poi approfondita e radicalizzata in The Dark Knight Strikes Back (2001), opera colorata ancora dalla Varley ma graficamente molto diversa e tendente all’astrattismo, dove in una visione maggiormente corale i supereroi DC sono impegnati a lottare contro una “comunicazione” dominata da politici e giornalisti corrotti e incapaci. Dire che sembra reale è un eufemismo.\nInvece, ad un assurdo convegno di serial killer, Neil Gaiman, per i graffianti disegni di Mike Dringenberger e Malcom Jones III, mette in bocca a Sandman, sorta di divinità dal gusto dark legata ai sogni, un deciso anatema per chi si diletta della morte in serie: «Voi, che vi dite collezionisti. Finora avete avuto fantasie prolungate in cui eravate gli sfortunati eroi delle vostre stesse storie. Sogni confortevoli in cui, alla fine, eravate dalla parte del giusto. Non più. Per voi il sogno è finito. Io ve lo tolgo. Ecco la mia sentenza: saprete in ogni momento, e per sempre, cosa siete esattamente. E saprete quanto poco questo significhi.» (Sandman Master of Dreams, n. 14 1990, tav. 35-36)\nQueste parole sono terribili per tutti coloro che vivono nella menzogna: ovviamente, la mente corre anche a molti di coloro che si dicono giornalisti, portando a supporre un legame particolarmente essenziale tra mass media e omicidi seriali. Al riguardo, nel presentare una storia di Mike Carey disegnata  in  modi sofferenti da Leonardo Manco e Chris Brunner, nella quale il controverso detective occultista John Constantine si trova ad affrontare, per l’ennesima volta, un assassino seriale, questo addirittura ispirato da Dio (Hellblazer n. 195-196, 2004), così si esprime l’editore Pasquale Cinquemani: «I serial killer sono probabilmente uno degli aspetti più deleteri della civiltà dell’informazione. Prima, per essere ricordati dai libri di storia bisognava essere colpevoli di stragi erodiane o immani genocidi, ora basta seguire una vocina nella testa e fare fuori due o tre persone per ritenersi degni dell’immortalità.» (Vertigo Presenta, n. 50, giugno 2006, Magic Press).\nTuttavia, ad approfondire le implicazioni della replica di Gaiman sulle responsabilità criminali dei giornalisti ci ha pensato un altro autore, piuttosto diverso come stile. Infatti, Garth Ennis, supportato dall’espressivo tratto di Steve Dillon, ci regala la figura di un giornalista serial killer, che così si autoincensa: «Ricordi la storia del serial killer che sto seguendo? Bè, ad essere franco: io sono lui. L’esclusiva più facile che abbia avuto, credimi.» (Preacher, n.7, 1996, tav. 4). Questo è il tipo di storie che può catalizzare un giovane prete alcolizzato posseduto dal frutto dell’unione di un angelo e di una diavolessa, ma ora non è il caso di approfondire la questione, anche perché poi c’è chi si impressiona.\nPossiamo chiudere questa breve carrellata rivolgendoci ad una delle rare storie scritte per Batman da Gaiman, affidata a matite e inchiostri del muscolare Simon Bisley, dove si svolge con gustoso umorismo un approccio metaletterario ai personaggi: infatti, Batman e Joker sono in un camerino a ripassarsi amichevolmente le battute, trovandole peraltro pessime. Dopo, mentre camminano assieme, Joker chiude queste iconiche otto pagine in bianco e nero dall’emblematico titolo Un mondo in bianco e nero, ponendo anche fine alle lamentazioni su trattamento, paghe e sindacati, commentando: «E che diavolo. Almeno abbiamo un lavoro.» (Batman Black & White, 1996).\nUn lavoro effettivo dovrebbe essere finalmente trovato anche per tutti quegli pseudo-giornalisti che vivono per davvero in un mondo in bianco e nero, e pur non sapendo cosa dire, la dicono lo stesso. La misura potrebbe quantomeno evitare la diffusione di informazioni inadeguate. Le stragi invece succedono per conto loro e per i motivi più vari ed a volte anche idioti, e certamente non possono essere affrontate esasperando il clima paranoide della sicurezza, come invece sta accadendo proprio negli USA, dove alle proiezioni del film sono già stati commutati degli arresti per motivi che sembrano davvero risibili: infatti, hanno coinvolto un ubriaco molesto in Arizona, un violento dalle intenzioni omicida che però non è sicuro abbia visto il film nel Maine, una persona irata a causa dei ritardi della proiezione in California.\nPer rimarcare le somiglianze del nostro mondo con quello dei fumetti, ci manca che in questo lungo anno in cui si deciderà il destino di Holmes, la cui eventuale pena di morte avrebbe implicazioni molto gravose per i parenti delle vittime, esca fuori uno psichiatra “progressista” capace di richiedere la scarcerazione di un folle omicida per motivi «strettamente umanitari», come appunto accade in Il ritorno del Cavaliere Oscuro, nei termini già da tempo segnalati nella sua introduzione all’opera da Alan Moore, dove inoltre diceva che «modificandosi la percezione della società che ci circonda, cominciamo a porci domande diverse sull’arte e sulla cultura.»\nSe attribuire responsabilità di tutti i tipi ai personaggi fittizi  appartiene alle storie più elaborate e critiche, restituirla al sistema dell’informazione sembra ormai più assurdo della trovata fumettistica maggiormente inverosimile. In questa mutazione profonda dei rapporti tra realtà e immaginazione, non ci resta che reimparare per davvero a leggere e scrivere.\n•\nF__otografia: Claudio Comandini, “Punti di vista” – Amsterdam, aprile 2009."
  },
  {
    "objectID": "posts/pages/2016-06-27-sottoproletariato-cognitivo-italia.html",
    "href": "posts/pages/2016-06-27-sottoproletariato-cognitivo-italia.html",
    "title": "Il sottoproletariato cognitivo in Italia",
    "section": "",
    "text": "L’arroganza del non-sapere-di-non-sapere, il confondere cultura e natura nello sfondo piatto di una falsa concretezza, la riscoperta del sapere come lotta e del pensiero critico e storico che non fa sconti per una propria diffusione al ribasso. Raffaele Coniglione (Professore ordinario di Storia della filosofia nella Facoltà di Scienze della Formazione di Catania) recensisce Davide Miccione, “Lumpen Italia. Il trionfo del sottoproletariato cognitivo” (IPOC, Milano 2015).\nUn libro profetico, quello di oltre trent’anni fa di Marcello d’Orta, Io speriamo che me la cavo. Come tutti i grandi libri esso non costituiva solo la diagnosi, la presa d’atto di una catastrofe avvenuta, ma indicava una strada, il futuro sviluppo cui inevitabilmente si sarebbe andato incontro seguendo l’andazzo delle politiche educative sinora attuate. Detto fatto: l’ignoranza che lì era il frutto del proletariato economico e del sottosviluppo civile, il carattere di settori marginali della società, che non riuscivano a liberarsi attraverso l’acculturazione dalla propria condizione di minorità ma che avrebbero voluto farlo se ne avessero avuto le possibilità, è ora diventata una condizione diffusa, che si è trasmessa a tutti i gangli della società, alti a bassi, medioborghesi e proletari, sino a raggiungere le “cime abissali” della politica.\nMa ora si è affermata una nuova figura di indigenza cognitiva, quella propria dello “ignorante ipermoderno”, di chi antisocraticamente “non sa mai di non sapere”, non si acccorge neanche di essere ignorante e scambia il proprio digiuno culturale per la massima realizzazione del sapere. Tale nuova specie umana, che si diffonde sempre più, è analizzata, descritta ed accuratamente postillata in tutte le sue manifestazioni nel libro di Davide Miccione, Lumpen Italia. Il trionfo del sottoproletariato cognitivo (IPOC, Milano 2015). Non è facile riassumerlo, perché sono molti i motivi, gli esempi, gli argomenti che esso tratta, non fosse che per il metodo utilizzato, prevalentemente fenomenologico; cercheremo di darne una presentazione muovendoci sul sottile e pericoloso crinale tra esposizione e interpretazione, una sorta di personale riflessione dialogante col testo e da esso ispirata.\nÈ facile indicare quali siano i caratteri del nuovo tipo di ignoranza avvistata dall’autore. Innanzi tutto l’abolizione del tempo, che porta il nuovo ignorante alla completa inconsapevolezza della storicità di se stesso e di ciò che vede, in un’assenza assoluta di profondità temporale in cui tutto si appiattisce su uno sfondo indeterminato, nebbioso, in cui figure ed eventi si agitano immersi nella nebbia di un passato che non si sa mai se remoto o vicino, se prima o dopo Cristo. Ciascuno ha nel suo carniere accademico molteplici di aneddoti ricavati dalla proprie esperienze universitarie, e l’autore ne riporta alcuni di gustosi, che qui vogliamo evitare di riprendere. È importante invece riflettere sulle conseguenze di questa abolizione del tempo; innanzi tutto lo scambiare la cultura per natura, il credere che ciò che oggi è, sia sempre così stato e di conseguenza il proiettare sull’ieri l’evidenza del presente, pensando che il passato ad immagine dell’oggi.\nQuesta inclinazione è particolarmente esiziale quando si viene a parlare di questioni politiche o religiose, per cui viene naturale all’incolto ipermoderno pensare che il cristianesimo di oggi (cioè quello successivo al Concilio Vaticano II) sia stato il cristianesimo di sempre; o che il fanatismo islamico di oggi, sia sempre esistito, perché l’Islam è “il male assoluto”, dotato di un’essenza immodificabile, immodificata, di per sé malvagia. Ma non è il rifiuto della storia (in qualunque disciplina, non solo in quanto tale) e del suo presunto nozionismo, a favore di materie più “attuali e utili”, una tendenza che si diffonde sempre più nella scuola di oggi?\nMa l’ignorante ipermoderno rifiuta anche la conoscenza del generale, quella organizzata in norme e categorie di pensiero. Ogni approccio alla realtà deve essere mediato dal vissuto, riportato al concreto, a ciò che è più vicino al suo mondo vitale, e quindi pensato sotto la spinta dell’immediatezza, del sentimento provvisorio, dell’attrazione momentanea; e così il mancato accesso a una conoscenza più astratta – definita come inutile appunto perché “astratta” – lo porta alla ignoranza dei meccanismi che regolano il funzionamento della realtà, anche di quella più prossima ai suoi interessi. Tutto viene riportato al cozzo di sentimenti e pulsioni elementari: buoni contro cattivi, antipatici contro simpatici, ladri contro onesti. Lo schema del Far West costituisce in merito una esemplare elucidazione del modo in cui funziona il mondo.\nE del resto, non vogliono le moderne tendenze pedagogiche e i suggerimenti ministeriali che la scuola sia più vicina agli “interessi” dei giovani, che siano eliminate le eccessive difficoltà, che l’insegnamento sia avvicinato quanto più possibile al gioco, all’intrattenimento e quindi eliminate materie astratte e inutili e soprattutto “difficili”, quali, ad es., il latino e il greco, che rendono il liceo classico “ostico”, quindi impopolare e pertanto in estinzione. Quando il metro di ciò che deve essere alla base della formazione del giovane viene sempre più avvicinato al criterio degli interessi immediati di quest’ultimo, allora tanto più ci si allontana dalla cultura, perché quest’ultima – giustamente annota l’autore – «come l’abbiamo finora conosciuta è il risultato di una lotta feroce contro le circostanze ma soprattutto contro tendenze implicite nello stesso uomo.»\nQuesta lotta ricomincia ogni giorno perché ogni giorno nascono uomini e, scusate l’ovvietà, nascono senza saper parlare, capire una lingua, far di conto, saper leggere, saper scrivere». Come ben sapeva un rivoluzionario come Gramsci, che ancora credeva nel valore della cultura come occasione di riscatto ed elevazione delle classi popolari, «lo studio è un mestiere, e molto faticoso, con un suo speciale tirocinio, oltre che intellettuale, anche muscolare-nervoso: è un processo di adattamento, è un abito acquisito con lo sforzo, la noia e anche la sofferenza». E sapeva anche che sarebbe sbagliato voler facilitare le classi popolari mediante l’abbassamento della qualità dell’insegnamento: «occorrerà resistere alla tendenza di render facile ciò che non può esserlo senza essere snaturato».\nIl rifiuto dell’astrazione e del pensiero categorizzante porta l’ignorante ipermoderno a vedere il mondo come “fluido”, realizzando così la diagnosi di Bauman. Si vengono a perdere gli elementi discreti che lo costituiscono, che ne danno l’articolazione e permettono di scandirlo in momenti, fasi, successioni: «Tutto sembra farsi flusso indistinto. La specificazione, qualunque essa sia (date, nomi, autori, luoghi) appare ormai come pignoleria. Ciò non vale solo per lo studio, ma appare come una modalità di rapporto con il mondo». Il mondo viene così ridotto a una sorta di nebbia emotivo-sensoriale e tende sempre più a svanire come oggetto di conoscenza: al suo posto resta una confusa ed emozionale socializzazione, quale quella che ormai sembra essenziale alla pratica scolastica. Incute invece profonda paura o insofferenza proprio «la solitudine del processo di acquisizione della conoscenza, in quanto concentrazione e sospensione momentanea della socializzazione ossessiva e continua (twitter, controllo pagina facebook, sms spediti e ricevuti, squillo ricevuto e inviato per dire “Ti penso”, messaggio su Whatsapp ecc.)».\nMa una caratteristica su tutte è quella che rende questa specie di ignoranza diversa da quelle passate: la sua nobilitazione**.** Giacché il “non sapere di non sapere” si trasforma dialetticamente in esaltazione dell’ignoranza come superiore saggezza, come lontananza dalle astruserie dei “professoroni”, dalle incertezze dei “cacadubbi”, da quella “pallida cera del pensiero” che rende malsana la «tinta nativa della risoluzione», per citare Shakespeare. Agire impone di non pensare, di non conoscere, di entrare in “presa diretta”, immediata, istintiva, intima col reale, di conoscerlo per pratica personale ed idiosincratica. Così Berlusconi – manager di successo – sarebbe stato in possesso di tutte le conoscenze idonee a fare dell’Italia una azienda di successo. Ed è stato proprio lui a liberare «l’ignoranza degli italiani da ogni cattiva coscienza, da ogni colpa, da ogni vergogna», come già scritto da Mario Perniola.\nOrmai l’ignorante non sente la propria condizione come una diminutio, non aspira alla conoscenza da cui la cattiva sorte lo ha separato (la povertà della famiglia, la sfortuna, le circostanze della vita o qualsiasi altro motivo), non vede nella scuola e nell’università il luogo del proprio riscatto sociale, civile, economico. E del resto ormai assistiamo ad un processo di dequalificazione delle agenzie formative nazionali pubbliche che è solo il sintomo di come i veri ricchi e coloro che vogliono darsi una qualificazione spendibile negli ambienti che contano «hanno mollato la vecchia e piccola borghesia al proprio destino e costruiscono per i loro figli strade scolastiche appartate, internazionali e, soprattutto, private».\nLe scuole del passato – quelle che si consideravano d’élite, quali i licei (classici e scientifici) – non assicurano più una comunanza di destini cognitivi a ricchi e poveri, ad alta borghesia e media borghesia, ma stanno sempre più diventando luoghi di alfabetizzazione minima di massa, di “comunanza sociale dell’ignoranza”. Perché la lotta di classe è stata vinta, a favore di chi deteneva e ancora detiene il potere, sicché anche l’università va incontro al proprio destino: «A tutti o quasi tutti una laurea, poi, per pochi, una cooptazione basata sul legame con chi è già dentro, per gli altri il nulla».\nL’ignorante ipermoderno nelle sue modalità di interazione sociale e politica con l’ambiente che lo circonda, cioè in quanto elettore e cittadino, assume la funzione di un nuovo tipo di sottoproletariato, impossibile da redimere. Incapace di perimetrare il reale attraverso una sua conoscenza adeguata, questo nuovo sottoproletario cognitivo è ormai per le classi dirigenti massa di manovra, manipolabile con i mezzi di comunicazione maggiormente diffusi (ancora oggi il 75% della popolazione italiana si informa solo attraverso la televisione). Ma esso non è più collocabile solo alla periferia della società, tra i diseredati – come il sottoproletariato marxiano – ma piuttosto si incarna in molteplici epifanie sociali, perché sta ad indicare quella parte della società nella quale impera l’assoluto rifiuto di qualsiasi perfezionamento personale, la celebrazione della propria nativa e inestinguibile ignoranza, l’esaltazione del sé come puro consumatore di beni.\nOrmai questi lumpenproletari li troviamo ovunque: tra i marginali delle periferie, nella media borghesia, nelle classi professionali, tra i politici (e si potrebbero fare nomi celebri), tutti accomunati e ammaliati dagli stessi armamentari visibili: «rapporto faticoso con le norme di ogni tipo, titoli di studio non meglio specificati o raccattati nei sottoboschi mercenari dell’istruzione, passione per i segni visibili del lusso (suv, donne vistose sottobraccio eccetera), disinteresse a tutto ciò che non sia solo materiale (diritto, religione, letteratura, arte)».\nBaricco ha in merito parlato di «nuovi barbari», che sarebbero i portatori di una cultura incomprensibile agli aderenti a una diversa e più vecchia civiltà, analogamente a come i romani consideravano i barbari che demolivano la loro cultura; allo stesso modo, noi guarderemmo alle recenti mutazioni non cogliendo la diversità, la “nuova civilizzazione” di cui sono portatori coloro da noi definiti “barbari” e della quale non siamo in grado di valutare l’eventuale grandezza, limitandoci a sottolinearne la distruttività. Ma l’autore giustamente nota come quella di Baricco non sia altro che una bella metafora; non ci si può innamorare di essa, perché la distruzione barbarica fu una perdita reale e non solo un cambiamento di civiltà in positivo; lo testimonia il fatto che «appena in grado, l’Europa cristiana rifondò l’istruzione superiore, lo studio di greco e latino, diritto e medicina, la monetazione ecc.»; insomma cercò di riprendere, faticosamente e con errori, l’antico esempio, il filo di un cammino che si pensava interrotto: il Rinascimento.\nMa c’è di più: gli antichi barbari, nel momento in cui distruggevano, spesso in modo praeterintenzionale, l’Impero, erano affascinati dalla sua grandezza, venivano soggiogati dalla sua cultura, cercavano di imitarne le istituzioni. Non ci riuscivano – è vero – ma erano lontani dal celebrare la propria ignoranza per contrapporla a quella della civiltà classica; semmai cercavano di armonizzarla, di adattarla, di riprendere quanto capivano ed erano in grado di recepire. Ma i nuovi barbari non hanno il senso di una cultura che scompare, non hanno alcuno sguardo di considerazione per essa, non sentono per essa alcuna ammirazione o soggezione: essa merita per loro semplicemente di scomparire in nome di nuove e più “utili” saperi, di più performanti visioni del mondo, di “competenze” – non più “conoscenze” – adatte alla società moderna, il cui futuro è solo l’alta tecnologia.\nIl nuovo simbolo politico di questa fase, del nuovo sottoproletariato cognitivo, non è più Berlusconi, che ha avuto un sua funzione chiave nello sdogonamento dell’ignoranza ipermoderna, bensì Matteo Renzi. Con esso viene dichiarata «la fine della speranza che dalla sinistra, bolsa e pedagogica quanto si vuole, possa giungere uno stimolo al miglioramento delle menti. Renzi incarna tutto ciò che un sottoproletario cognitivo può ammirare e tutto ciò che lo conferma nel suo non voler migliorare. Rientra perfettamente in quel populismo che non sopporta concetti astratti, norme e realtà intermedie, oltre a spingere alla personalizzazione della politica, cioè quella che è in assoluto la dimensione più primitiva».\nSi è voluto caratterizzare l’atteggiamento civile tipico del sottoproletario cognitivo come atteggiamento servile, di lontana ascendenza storica, prono alla volontà dei potenti, premuroso nel soddisfare i loro desideri, sempre pronto ad “accorrere in soccorso del vincitore”. Ma l’errore – a giudizio dell’autore – è in questo caso il voler trasformare una questione che è anzitutto cognitiva in una che è esclusivamente morale e civile, che porta solo ad una produzione verbale o scritta di carattere omilitico-edificante. In effetti alla sua base v’è una percezione della realtà, un giudizio su di essa: il capofamiglia che vende i voti dei suoi parenti per qualche euro non è affatto servile, ma ha solo dato qualcosa che per lui non ha valore (il voto) in cambio di ciò che vale (il denaro). Ha insomma fregato dei soldi a un fesso di passaggio. A concetti astratti – eguaglianza, solidarità, distribuzione della ricchezza, onestà ecc. – il popolano che vende i suoi voti oppone la concretezza dei suoi bisogni qui ed ora. Non è in grado di vedere al di là del suo limitato orizzonte: appunto vive da lumpenproletario affetto da ignoranza ipermoderna.\nÈ questa – secondo la definizione che ne ha dato Maurizio Viroli – la libertà del servo, cui si contrappone quella del cittadino. La prima è estremamente concreta, consistendo nel non essere intralciato o ostacolato nel perseguimento dei propri fini e soprattutto dei propri desideri: consiste nell’essere lasciato in pace adesso, nel soddisfare il proprio bisogno immediato. La libertà del cittadino «è invece astratta e potenziale non coincidendo con l’esercizio attuale della libertà ma con la assicurata possibilità di esercitarla ora e in futuro. Dunque essa è essenzialmente astratta e legata al regno della possibilità». Questa necessita di una certa potenza astraente, della capacità di immaginare futuri possibili, della capacità di pensare a doveri civici che vadano al di là dell’immediato, l’idea che sia possibile pianificare una società in cui complessivamente tutti stiano meglio, la capacità di sublimare l’interesse immediato e posticiparlo, di reprimere il desiderio e trasportarlo nel futuro, dove avrà una realizzazione più elevata e più gratificante. È il principio – lo diceva Freud – di ogni capacità di costruire una civiltà.\nCerto, si potrebbe anche pensare che nel comportamento del cafone napoletano – diffidente verso i giacobini che volevano portare la rivoluzione, i diritti, la giustizia sociale: tutti concetti astratti di cui non sapeva che farsene (come viene illustrato in un romanzo di Enzo Striano) – vi sia depositata la secolare saggezza di un popolo che sa bene come al cambiare dei governanti per esso nulla è mai cambiato. E allora perché non scambiare un futuro progresso, impossibile e del tutto utopico, con un tangibile guadagno, presente e ben concreto? Questo comportamento, che facilmente attribuiremmo a proterva ignoranza, in una persona colta potrebbe rappresentare una disincantata saggezza del mondo, una diagnosi sulla inguaribilità o immutabilità di una società.\nÈ la sapienza propria di un Principe di Salina, del Gattopardo: una filosofia della storia per la quale le nuove classi dominanti finiscono per ristabilire il potere e i privilegi da loro prima combattuti, ma in condizioni nuove e con protagonisti rinnovati per anagrafe ma non per funzione. Di ciò ne abbiamo avuti abbondanti esempi. Perché allora non derubricare tale atteggiamento popolare da proterva ignoranza a istintiva e inarticolata sapienza sul modo in cui vanno le vicende umane?\nPer sfuggire a questo tragico e fatale acquietarsi alla eternizzazione del presente è necessaria una maturazione del pensiero che si sottragga alle istintive inclinazioni provenienti dal disincanto storicamente consolidatosi e si apra nuovamente all’incantesimo e alla seduzione di un pensiero che concepisce il nuovo come possibile e attuabile. E proprio in ciò sta la forza della cultura e del pensiero ad essa connesso: appunto nella possibilità di rendere “visibili” concetti e possibilità che non si danno nell’immediato, ma che hanno una corposità vincolante per chi ha occhi esercitati a guardare e una mente in grado di afferrarli e capirli, ritenendoli quindi non impossibili, ma attendibili. E, di converso, l’interesse di tutte le classi dominanti che vogliono difendere il proprio privilegio, è quello di avvilire la cultura, di renderla difficile, inaccessibile ai loro sottomessi; ma non più con artificiali barriere sociali, bensì svilendola, dicendo che a nulla vale, che meglio fare il pizzaiolo che laurearsi, affermando che scuola e università garantiscono solo disoccupazione, facendo credere che la causa di tutto siano le humanities, perché è necessario evitare lo sviluppo del pensiero critico, alternativo, impedire la consapevolezza del passato e il senso della storicità.\nOccorrerebbe allora investire in educazione, cultura, idee, concetti, allo scopo di riaccendere la fiducia nell’astratto, nel possibile, nell’utopico (anche se minimo); bisognerebbe di nuovo dare alla gente la capacità di ‘illudersi’, di nutrire aspettative, di innamorarsi di ‘fantasmi’ che – nonostante la loro evanescenza epistemologica – possano tuttavia avere una grande forza pratica. In fin dei conti cosa sono gli intellettuali che credono in moralità, civismo, norme, ecc. se non degli ‘illusi’ (anche se in un nobile senso)? E in cosa consiste il progresso – se a questo termine vogliamo ancora attribuire un significato – se non immaginare nuove terre verso cui dirigersi, giacchè, come ha affermato Oscar Wilde, «Il progresso non è altro che l’avverarsi delle utopie».\n\n\n\nCopertina-Miccione-Lumpen-200x300\n\n\n•\nRaffaele Coniglione, Rovine culturali: l’Italia del sottoproletariato cognitivo, «Roars» 20.06.2016.\nIllustrazione: “Industrial Workers of the World”, 1911."
  },
  {
    "objectID": "posts/pages/2017-04-18-miles-davis-e-ferruccio-busoni-lontane-risonanze.html",
    "href": "posts/pages/2017-04-18-miles-davis-e-ferruccio-busoni-lontane-risonanze.html",
    "title": "Miles Davis e Ferruccio Busoni: lontane risonanze",
    "section": "",
    "text": "Percorsi e sfide nella musica di Miles Davis e quella di Ferruccio Busoni. Pratica, pensiero, stili, innovazioni, eredità, ascolti e sogni.\nNella musica i cammini sono tanti e diversi: alcuni arrivano subito dove vogliono, altri cambiano sempre e non si voltano mai e c’è pure chi fa quel che fa senza chiedersi niente. E nel fare la musica, rispetto alle questioni espressive i sistemi del sapere sono semplicemente come mezzi senza fine e senza scopo, in quanto di per sé non garantiscono nessuna riuscita. Insomma, se fare musica è _farla, da qualche parte sussistono sempre codici sepolti che l’esercizio e lo studio sono capaci di attivare: non si prescinde quindi da un apprendistato, le cui forme possono essere molte ma che ha sempre una dimensione manuale così caratterizzante che Aristotele arrivò a considerare l’attività del musicista addirittura affine alla schiavitù. Infatti, nonostante una certa evanescenza e la tendenza a dissolversi nell’aria, la musica è essenzialmente una pratica che esige piena partecipazione fisica. All’interno di tale pratica, pur se le singole poetiche possono essere reciprocamente irriducibili, si celebra sempre un incontro che ogni volta si compie al presente. Per questi e altri motivi, la musica è «cambiamento e sfida, avventura e rivoluzione»_.\nQuesti termini, se in qualche altra bocca potrebbero sembrare retorici, nell’uso che ne fa Miles Davis aiutano anche a relativizzare i manierismi che si richiamano all’eredità di un musicista la cui cognizione degli stili era tale da permettergli di contribuire a innovare le tendenze musicali almeno tre volte. Può essere interessante affiancarlo in maniera insolita ad un compositore e pianista come Ferruccio Busoni, la cui figura si staglia nella musica colta europea tra ottocento e novecento, altrettanto versatile nonché terribile e litigioso. Non cercheremo in nessun modo di ficcarli in qualche jam session ma ne ammireremo semplicemente le lontane risonanze.\nAnalizziamo elementi quali standard e routine. Nell’ultimo quarto del novecento, un Davis piuttosto maturo, da tempo consapevole delle diverse nature musicali, afferma che fossilizzarsi sugli standard è ormai controproducente per un improvvisatore capace, mentre egli stesso non avrebbe nemmeno più trovato compari per suonarli adeguatamente (Miles Davis – Quincy Troupe, The Autobiography, 1989). Da parte sua Busoni, agli inizi del novecento, si dichiara contrario ad ogni fossilizzazione, rigettando così persino l’idea di routine giornaliera, ed enuncia però che il «diritto di suonare in pubblico» sia possibile soltanto laddove esista padronanza piena di uno stile e la memoria sappia giocare il proprio ruolo essenziale (Ferruccio Busoni, Entwurf einer neuen Ästhetik der Tonkunst, 1907). Insomma: per ambedue i musicisti è possibile aderire esclusivamente alla propria autentica modalità espressiva.\nI percorsi di questi due personaggi sono esemplari e assolutamente non riproducibili da nessun altro. Davis, ormai solido in un cammino iniziato negli anni quaranta e che già ha portato contributi enormi alla definizione del cool e dell’hard-bop, nella metà degli anni settanta ci conduce per strade silenziose e continenti perduti, per poi ritirarsi dalle scene e passare il tempo soprattutto a fotografare mignotte con la Polaroid senza alcun desiderio di trombarsele. Cinque anni torna alla ribalta: suona come parla, con la voce di un uomo morto. In tale periodo, esprimendosi rispetto al compositore californiano John Bigam, valuta in maniera molto critica gli studi di teoria laddove non funzionali alla prassi esecutiva; tuttavia, anni prima, un giovane Davis da poco giunto a New York per misurarsi con i maestri del be-bop si era sorpreso nel conoscere più argomenti teorici di altri apparentemente molto preparati. Questo può sembrare contraddittorio, ma dove Davis modifica spesso idee e stile, mantiene però costantemente l’estetica del «fulmine a ciel sereno» (Franco Bolelli, Rumori planetari, 1982). Possiamo pertanto misurare le due affermazioni nella variabile proporzione tra mezzi e fini: così, lo spontaneismo estemporaneo è assimilato ad una tecnica non diventata corpo, ed entrambe le evenienze vengono delegittimate da una pratica consapevole.\nBusoni, concertista a sette anni, è stato innovatore della tecnica pianistica, teorizzatore della terza di tono, esploratore della tonalità al suo tramonto. Alla cattedra di armonia è maestro di composizione di Hanns Eisler, a lungo collaboratore di Brecht, ed è pure predecessore di Arnold Shönberg, fondatore della dodecafonia. Nonostante tutto questo, non è ricordato da molti. A restituircelo energico e cazzuto provvede il suo epistolario, in passi come quelli dove si esprime con la moglie sugli scrittori da sottoporre alle attenzioni del figlio Benvenuto: «deve leggere soltanto cose che possano spronarlo, non debilitarlo». Sono quindi esplicitamente eliminati Lenau, Schopenhauer, e «altri piacevoli disperati» (Ferruccio Busoni, Briefe an seine Frau, 1935): il compositore dovrebbe però conoscerli bene, essendo Lenau, oltre che virtuoso di violino, autore di una versione del Faust (1833- 35), opera a cui egli stesso si è dedicato, mentre Schopenhauer, che si dilettava nel suonare il flauto ogni dopopranzo, è particolarmente incline ad un’alta considerazione della musica, immagine della «Volontà» quale «essenza del Mondo».\nIl folto e vario epistolario di Busoni ha ricca varietà d’attacchi, sviluppi e sfumature, e compendia nella scrittura la ricerca di forma attraversata dalla musica. Busoni è uno dei rari cosmopoliti italiani: il sospetto dei facili successi ottenuti in patria e il bisogno di approfondire le sue cognizioni sono fattori che lo portano a studiare, lavorare e soggiornare a Graz, Lipsia, Helsinki, Mosca, Boston, Zurigo. Diventa direttore del Conservatorio di Bologna, senza però riuscire a legare con un ambiente troppo conformista. Dal 1894 risiede a Berlino: la metropoli gli è congeniale, il classicismo dei palazzi di Schinkel e la modernità del suo fluttuare basculante, complesso e struggente, fatto di caoticità e impulso alla perfezione, si accordano alla propria ricerca sonora, passionale e razionale. Elegie für Querflöte und Klavier (1920) sembra compendiare l’enigma di questo musicista, per il quale limiti e pregiudizi devono essere superati con una serenità di stampo classico.\nA Berlino possiamo incontrare l’inquieto Davis in diverse circostanze, esemplificative delle fasi più tipiche di un lavoro dove ragione e passione giocano in modi variabili. Questo può essere letteralmente ascoltato nel concerto del 25 settembre 1964, documentato anche su disco (Miles in Berlin, 1965): in Milestones, pezzo d’attacco, la tromba tiene un modo eolico e il contrabbasso suona sul frigio, esemplificando la razionalità della passione. Il concerto del 7 novembre 1969, inaugurando il periodo rock, evidenzia una passionalità della ragione che risponde, contro ogni stereotipo sonoro e concettuale, al silenzio e alla pace, come chiarisce Shhh/Peaceful. Un concerto del 1973 oltrepassa tanto la passione quanto la ragione, la tromba con lo wha-wha suona più acida e brutale di qualsiasi altra cosa di quegli anni psichedelici: mossi da un invincibile impulso al caos stiamo per giungere al misterioso territorio di Agharta (Gianfranco Salvatore, Lo sciamano elettrico, 1995). Questi tre sono alcuni dei momenti del continuo lavoro d’erosione dei confini musicali compiuto in quasi quarant’anni da un nero americano ricco, elegante, intelligente e amabilmente superbo. Sempre attento al presente e, in modi personalissimi, un classico.\nLaddove Davis è un personaggio propriamente faustiano e ha fatto esclusivamente musica strumentale, Busoni ha dedicato al celebre alchimista un lavoro di teatro musicale di lunga elaborazione, che rappresenta forse la sua eredità più essenziale, dove ha cercato un linguaggio per il quale le canzoni non debbono ridursi a segnare il passo ai testi. La soluzione è che la musica non deve subordinarsi alle parole: piuttosto, deve concorrere a definirne in maniera sostanziale il contenuto. Doktor Faust, iniziato nel 1916, ripreso nel 1920, completato dal suo allievo Ph. Jarnach e rappresentato solo nel 1925, prescinde completamente dal testo di Goethe. Il personaggio di Margherita, che alla fine dovrebbe salvare il protagonista, è abolito in quanto troppo “vero” ed eccessivamente vicino al dramma musicale e quindi a gestualità estranee alla musica. I riferimenti sono perciò attinti nel Puppenspiel, il popolare teatro delle marionette. Collegato a questo immenso lavoro, il Lied des Mephistopheles (1918) mostra un accompagnamento di pianoforte strettamente legato alla voce che esprime il testo in maniera semplice, chiara ed espressiva: musica e parole sono connesse ma al contempo si contrastano. La canzone a livello semantico e drammaturgico è rigorosamente modellata sul testo: il canto, le figure ritmiche e l’armonia non derivano da un’ispirazione musicale indipendente, ma dall’intento di volgere l’essenziale delle idee di Goethe nella forma musicale più appropriata.\nInfatti, nel pensiero di Busoni, come in quello del grande scrittore tedesco, la forma, di cui la proporzione è esigenza, conduce all’arte. Nella musica, le proporzioni scandiscono misura del tempo, il suono e la modulazione; inoltre, sono alla base del movimento, della successione degli intervalli, degli stati d’animo. Costituiscono la melodia concepita come un tutto. La melodia quindi non è orecchiabilità, ma molto di più: «dominatrice di tutte le voci, di tutti gli impulsi, supporto dell’idea e generatrice dell’armonia, in breve: della polifonia sviluppata (ma non complicata) al massimo» (Ferruccio Busoni, Entwurf einer neuen Ästhetik der Tonkunst, 1907).\nL’armonia in Busoni si condensa nei suoi momenti culminanti in un cromatismo che sospende, oppure occulta, i poli di attrazione tonale, mantenendo gli assunti del sistema musicale occidentale pur nella consapevolezza del suo dissolvimento. Invece, la modalità esplorata da Davis, mai abbandonata nemmeno nei momenti più atonali, rammenta alcuni semplici misteri. Il pensiero funziona per schemi simili a mappe per il tesoro e anche nel vento più tempestoso si mantengono punti cardinali. In tali rotte, sussistono poi alcune proporzioni obbligate. I tre tempi di realizzazione di un concerto, che si impongono anche laddove si prescinda da una scaletta. I tre tasti della tromba, la cui ingegneria è strutturata secondo la sezione aurea laddove i primi due tasti premuti insieme forniscono lo stesso suono del terzo.\nLe proporzioni appartengono alla matematica delle funzioni, che non tende a stabilire un risultato con carattere di grandezza ma è interessata a discutere di possibilità generali formali non condizionate da limiti sensibili. Sollecitandone lo studio in rapporto al suono, Spengler definisce letteralmente l’analisi dell’infinito una «teoria della composizione» nella quale l’identità non rappresenta più un collegamento rigido tra grandezze determinate, ma una «relazione tra gruppi di pure variabili» (Oswald Spengler, _Des Untergang des Abenlandes_, 1918-1923). Tale teoria della trasformazioni costanti è presente anche nel pensiero di colui che, cause giudiziarie con Newton a parte, è l’inventore del calcolo infinitesimale, vale a dire Leibniz, per cui la musica è un contare inconscio capace di valorizzare l’aspetto sensibile (Gottfried W. Leibniz, Epistola 154 ad Christian Goldbach, 27.04.1712).\nI rapporti tra matematica e musica sono ampiamente non compresi, così come certi ascolti raramente convivono. Più spesso, possono convivere suoni e sogni. Io non so se Miles ricorda di avermi scrutato nel sogno dove ci incontrammo in quella grotta colma di tutta la musica che non aveva mai suonato; so soltanto che sono infinitamente più piccolo di lui e di Busoni, i cui consigli alla lettura non ho mai neppure pensato di seguire, per quanto nel tempo ho fatto progressivamente a meno di scrittori deliziosamente depressivi. Tutti noi, come pidocchi sulle teste alte dei grandi, se sforziamo per bene gli occhietti possiamo forse guardare un po’ più in là. I mutamenti si susseguono di continuo, qualcosa ritorna sempre a sé. Certamente, costretti a tempi rumorosi e stolti, sappiamo anche che farsi sentire è difficile. Certe volte, passa pure la voglia di essere felici servitori di questa avventura chiamata musica. Eppure, se dopo suonata sembra ogni volta svanire nel vento, si ripresenta sempre colmandone il soffio. In un desiderio bruciante e inestinguibile.\n•\nFotografia: Claudio Comandini, “Making music” – Berlino, gennaio 2016."
  },
  {
    "objectID": "posts/pages/2012-05-16-monopoli-risiko-guerre-globali-crisi-finanziarie.html",
    "href": "posts/pages/2012-05-16-monopoli-risiko-guerre-globali-crisi-finanziarie.html",
    "title": "Monopoli e Risiko! Guerre globali e crisi finanziarie",
    "section": "",
    "text": "Monopoli e Risiko! Regole e influenza. Teorie del gioco: Groos, Freud, Piaget. Fukuyama contro Huntington e loro due contro tutti._ __Le vendite allo scoperto alla vigilia dell’11 settembre 2001. I movimenti finanziari secondo l’antiterrorismo israeliano. La Deutsch Bank. A.B. “Buzzy” Krongart, direttore esecutivo della CIA. Speculazioni a Londra nel 2005. Soldi non prelevati. La famiglia Bin Laden. Il Gruppo Carlyle, interessi e ramificazioni. Gli affari di Bush jr. Le élite saudite. L’intelligence pakistana. Bin Laden, finanziatori e organizzazioni. Il dissanguamento dell’economia americana. Iraq. Iran. Rapporti tra potenze nell’area._\n1. Il gioco e la guerra\nGioco trova quale sua definizione più chiara ed esaustiva quella di attività strutturata che offre gratificazione ai propri partecipanti, priva di scopi legati a necessità quali produzione e difesa. Se è così, è curioso constatare come due dei giochi da tavolo più diffusi globalmente negli ultimi decenni siano stati il Monopoli (marchio registrato da Charles Darrow nel 1935) e il Risiko! (nome originale Risk!, ideato dal regista francese Albert Lamorisse, commercializzato nei primi anni ’60), i cui scenari e modelli riguardano proprio le forme più tipiche della produzione di ricchezza e della difesa militare, e che quindi articolano le simulazioni simboliche di comportamenti legati alle prassi del libero mercato e all’eventualità della guerra planetaria.\nInfatti, gli schemi comportamentali trasmessi nella pratica di questi giochi, le cui numerose edizioni si sono adattate ai contesti più diversificati, sono improntati ad una competitività molto più serrata e a regole formali decisamente più strutturate rispetto a quelle dei giochi legati al semplice divertimento, e riguardano strettamente attitudini altamente culturalizzate: piaccia o non piaccia, fare soldi e muovere conflitti rappresentano le basi e gli strumenti privilegiati della nostra cultura, e certo non da oggi.\nSe, come indica Groos, il gioco rappresenta un pre-esercizio degli istinti alle attività proprie dei mammiferi adulti, [1] il Monopoli, con i contratti, le possibilità e gli imprevisti, le case e gli alberghi da costruire, e il Risiko!, con gli obiettivi segreti, i cannoncini e i dadi, i paesi dai nomi quasi sconosciuti da conquistare, hanno in qualche modo rappresentato nella nostra epoca quell’elemento del gioco simbolicamente associato all’accettazione delle norme sociali e quindi allo stesso ingresso in società: la loro ritualità è di quelle che regolano i riti di passaggio e le iniziazioni.\nAccade quindi che il gioco divenga non soltanto istituzionalizzazione del divertimento, ma anche propedeutico ad un ottimale inserimento sociale; conseguentemente, accade però anche che le sue caratteristiche più proprie, le quali dovrebbero essere associate alla spontaneità del corpo in relazione e alla sua autonomia da scopi estrinseci, vengono piegate ad altre esigenze. Consideriamo, inoltre, che non ha grossa importanza quali fini strateghi noi possiamo essere: indipendentemente da tale eventualità, è sempre la meccanicità del gioco a vincere, imponendosi ai suoi aderenti come una verità priva di discussioni. Sostanzialmente, è il gioco che ci gioca.\nNel Monopoli ognuno deve diventare il più ricco possibile, e scopo dichiarato è mandare in bancarotta gli avversari causando loro gravi esborsi di denaro. Il gioco prende il nome da “monopolio”, dominio del mercato da parte di un singolo venditore; i 750 milioni di persone che in tutto il mondo vi hanno giocato probabilmente non vedono ciò come problema, anche se non fanno parte di nessun monopolio e magari soffrono anche di qualche ipoteca. Vietato nella Russia Sovietica, tuttora è al bando nella Cuba di Castro. [2]\nRisiko! gioca alla guerra, eppure la vede come una colpa: si difende così affermando che il gioco «promuove valori quali l’amicizia, il divertimento, la partecipazione. Aborrisce e ripudia lo scenario tragico della guerra vera, giudicando ineludibile e inevitabile solo la pace, mai la guerra. La pace è il valore supremo, irrinunciabile, per il quale si devono adoperare tutte le organizzazioni, a qualunque livello.» [3] Belle parole: quasi le stesse usate da ogni autorità impegnata in un qualsiasi conflitto.\nSe a tutti piace parlare di pace, indipendentemente da quanto poi venga vissuta e praticata, occorre constatare che essa costituisce davvero una argomento irrinunciabile per gli aderenti alla cristianesimo, anche se non lo ricordano, derivano il proprio culto da una divinità letteralmente già definita nella Bibbia come «Signore degli eserciti», [4] piuttosto terribile e cruenta soprattutto nelle pagine del Deuteronomio, poi innestatasi sul bellicosissimo tronco dell’impero romano. Spesso i cristiani amano parlare molto anche di povertà, pur appartenendo principalmente alla parte più ricca del globo, mentre il nome cattolico associato alla Chiesa di Roma esprime la tendenza all’universalità del cristianesimo, che conosce numerose culture e si diffonde in sette e chiese piuttosto diverse. Il suo universalismo degrada ad una specie di monopolio delle anime che ha esponenti rappresentativi negli evangelisti americani, che con la loro spiccata attitudine a fare guerra e affari dimostrano un talento quantomeno potenziale anche per i nostri ormai proverbiali giochi da tavolo.\nSignificativamente, un sondaggio promosso da un sito dei cattolici romani esprime un ecumenico semi ex-aequo per i due giochi, che considerati i valori approssimativi sono separati solo dallo scarto dell’1% a favore del Risiko! (42%) rispetto al Monopoli (41%). Nel forum, emblematica l’opinione dell’utente Papa Re rispetto alla sua preferenza accordato al primo gioco, espressa in termini che credo in molti potremmo sottoscrivere: «Soprattutto mi piace quando le battaglie si incarogniscono, nel senso che qualcuno ha chiaramente vinto e qualcuno ha chiaramente perso ma venderebbe la pelle piuttosto di arrendersi, trascinando la battaglia per ore… la vittoria è molto più sentita… bè in quelle occasioni ovvio che preferisco essere io a schiacciare l’avversario, ma non disdegno neppure approntare la strenua difesa…» [5]\nLe parole di Papa Re fanno capire come il gioco favorisca lo sfogo dell’aggressività su un piano simbolico, e permetta di gestire timori e ansie. Indipendentemente da ogni preoccupazione confessionale, tutto questo è suffragato dall’interpretazione dei giochi avanzata da Freud, formulata nell’osservare il nipotino Hernst giocare con un rocchetto, facendolo sparire e ricomparire all’improvviso. [6]\nTuttavia, dobbiamo constatare che, dopo decenni di partite a Monopoli e a Risiko!, timori e ansie di fronte a problematiche inevitabili quali sussistenza e conflitti non sono per niente diminuiti, e la nostra aggressività non si è affatto accontentata di trovare soddisfacimento nelle sue rappresentazioni. Insomma, il prevalente appiattimento della dimensione ludica a criteri di funzionalità sociale e alla logica del profitto indicato dalla diffusione di questi giochi sembra non aver portato grossi vantaggi, e non possiamo nemmeno nasconderci quanto oggi anche l’elementare guadagnarsi da vivere sia diventato più difficile, e come spesso siano diventati più aspri anche confronti piuttosto elementari.\nInoltre, anche presso adulti apparentemente civilizzati sono evidenti le ricorrenti difficoltà di procedere in alcune delle componenti più avanzate del rapporto tra gioco e sviluppo mentale, che per Piaget si compiono nell’equilibrio dinamico tra «assimilazione» e «accomodamento», e si sviluppano nella capacità di comprendere i punti di vista altrui, e in quella di dedurre le conseguenze di situazioni ipotetiche. [7]\nQueste difficoltà sembrano verificarsi anche quando adulti anagrafici presuntivamente a capo della civiltà si trovano di fronte ai serissimi compiti dell’economia e della guerra, spesso ridotti nel pensiero dei pop-filosofi più autorevoli per le alte sfere, ai modelli proposti da questi giochi. Infatti, l’influenza del Monopoli può individuarsi come determinante nel pensiero di Fukuyama, per cui la storia è finita con l’imporsi dell’idea liberale su scala mondiale, [8] mentre Huntington sembra tradire una spiccata inclinazione al Risiko__!-pensiero quando riduce le civiltà ad un gioco strategico su misura dei generali del Pentagono. [9] Uno immagina un’epoca in cui il capitalismo significhi pace, l’altro un mondo dove la cultura produca guerra: ambedue i modelli vogliono imporsi l’uno sull’altro, ambedue sbagliano. Alla fine, Monopoli e Risiko! sembrano addirittura confondersi e amalgamarsi, ed è difficile capire fino a dove arriva il loro vasto ascendente. Per comprenderlo, è opportuno confrontarsi con alcune situazioni in cui si affiancano aspetti legati alle emergenze e alle crisi finanziarie, come gli attacchi dell’11 settembre e le guerre globali.\n2. Speculazioni e disastri\nGià pochi giorni dopo l’11 settembre le autorità americane stavano indagando «su una quantità insolitamente consistente di azioni di linee aeree, compagnie di assicurazioni e fabbriche di armi che sono state svendute nel giorni e nelle settimane precedenti agli attacchi. Ritengono che le vendite siano state fatte da persone che sapevano dell’imminente disastro.» [10]\nDiverse testimonianze hanno rilevato l’enorme incremento di vendita di strumenti finanziari derivati, nella specifico di quei contratti future chiamati put options. [11] La Financial Services Authority londinese riscontra che regolatori di mercato in Germania, Giappone e USA avevano ricevuto informazioni relative alla vendita di numerosi contratti di questo tipo, relativi a titoli di compagnie assicurative, aeree e produttrici di armi, crollati in seguito agli attacchi dell’11 settembre contro il WTC. Richard Crossley, analista e mediatore della City di Londra, ha notato una vendita di azioni in quantità insolitamente elevate a partire da tre settimane prima. [12]\nJohn Kinnucan, direttore della Broadband Research, afferma che tale quantità di vendita nel mercato delle azioni è «insolita» anche in un  periodo dieci anni. [13] Per Ernst Welteke, presidente della Bundeskank, gli enormi movimenti finanziari sulle aviolinee e l’aumento del prezzo del petrolio sono «inspiegabili» laddove non ci sia un gruppo di speculatori ben informato. [14] John Norian, cofondatore di PTI Securities, attivo alla borsa di Chicago, conferma l’ «eccezionale» volume di transazioni. [15] Soltanto Dennis Lormel, capo dell’unità dell’FBI che si occupa dei reati finanziari, ha sminuito questi dati e l’eventualità di un collegamento tra attentati terroristici e speculazione finanziaria. [16]\nLe put options sono vendite di azioni “allo scoperto”: consistono nella cessione di titoli che ancora non si possiedono, con la promessa di consegnarle entro una certa data, facendo affidamento sulla possibilità di comprarli quando il loro valore sarà diminuito. Sostanzialmente, le vendite allo scoperto sono una scommessa sul ribasso imminente delle azioni acquistate, e indicano solitamente speculazioni su società prossime al crollo. Queste operazioni hanno avuto come oggetto società implicate nell’attentato o nei pressi del luogo dove è accaduto.\nQuesto prova in maniera inequivocabile che qualcuno sapeva. I movimenti finanziari sono tenuti sotto osservazione in tempo reale, proprio per cogliere segnali di possibili attacchi terroristici, da CIA, Mossad e altre intelligence attraverso il software Promis, sviluppato nel 1979 da Bill Hamilton, che fornisce la possibilità di usare diversi linguaggi di programmazione trasformandoli in un unico formato.[17] Una sofisticata versione è pervenuta attraverso i russi anche a Bin Laden, che la usava principalmente per tracciare e anticipare gli avversari, e imboscare i suoi ingenti capitali (migliaia di miliardi), [18] che potrebbero essere nascosti nei meandri del sistema finanziario della Cina, dal quale verrebbe anche supporto ai Talebani. [19]\nD’altra parte, non è necessario il Promis per accorgersi di una manovra speculativa enorme e sospetta come quella in atto, dove le disposizioni del programma Echelon permettono ai governi dei paesi anglosassoni di violare le proibizioni sullo spionaggio elettronico nazionale attraverso lo scambio dei dati. [20]\nLa ricostruzione più attendibile delle operazioni è fornita dall’Israeli Herzliyya International Policy Institute for Counterterrorism. Tra 6 e 7 settembre presso il Chicago Board Options Exchange vengono acquistate 4744 put options sulla United Airlines, la compagnia di tre dei quattro aerei dirottati (contro 396 call options, scommesse sul rialzo dei titoli). Sempre a Chicago il giorno 10 vengono comprate 4516 put options dell’American Airlines (contro 748 call options, opzioni d’acquisto), per un volume sei volte maggiore del normale (600% in più). Nessuna operazione paragonabile viene effettuata su altre linee aeree del Chicago Exchange, e non c’erano notizie che a quel momento giustificassero questo sbilancio: proprio il 10 settembre l’agenzia economica Reuters prevedeva un rialzo per le azioni delle compagnie di volo.\nNei tre giorni precedenti l’11 settembre sono inoltre acquistate dalla Morgan Stanley Dean Bitter & Co., banca d’affari che occupava 22 piani del WTC, 2.157 put options, contro i 27 contratti giornalieri medi di tutto il periodo precedente (1000% in più in tre giorni). Da un’altra banca d’affari, la Merril Lynch, locata vicino alle Torri Gemelle, sono state acquistate 12.215 put options; la media precedente l’attacco era di 252 contratti al giorno (aumento del 1.200%).\nSimili speculazioni al ribasso furono fatte sulla tedesca Munich Reinsurance e sulla svizzera Swiss Reinsurance, due compagnie assicurative che avevano molto clienti fra gli inquilini delle due torri. Colpita dal diluvio speculativo anche la francese Axa Reinsurance (detentrice del il 25% di American Airlines), e United Marsh & McLennan Insurance, Bear Stearns, Zurich Re, American Express, Citigroup. [21]\nI profitti stimati sono di 5 milioni di dollari per United Airlines, 4 milioni per American Airlines, 1,2 milioni per Morgan Stanley, 5,5 milioni per Merryl Lynch: un totale di 15,7 milioni di dollari. Andreas von Bulow, ex parlamentare tedesco già responsabile della commissione di controllo dei servizi segreti, riferisce che le speculazioni complessive sono arrivate fino a 15 miliardi di dollari, coinvolgendo numerose borse anche europee. [22] Ruppert riferisce che altri esperti hanno stimato un ammontare di 12 miliardi di dollari; La CBS News ha emesso una stima prudente di 100 milioni di dollari.\nA queste indagini in corso da parte della Security & Exchange Commission si è poi affiancata quella del Tesoro USA sugli acquisti eccezionalmente alti di titoli quinquennali, di cui uno che ammonta a cinque miliardi di dollari. Questi sono proprio i titoli sicuri, che vanno al rialzo quando investimenti come quelli borsistici diventano più rischiosi. [23]\n3. Giochi sporchi ai piani alti\nIn termini metaforici, giochi come Monopoli e Risiko! si impongono sulla realtà strutturandone le esperienze possibili, rendendo così tutti giocatori e giocati. In termini operativi, la stessa possibilità di effettuare operazioni come enorme vendite allo scoperto comporta rilevanti implicazioni dei vertici della finanza e dei servizi segreti. Le loro relazioni possono caratterizzarsi in questo modo: da una parte c’è il controllo della CIA sulle transazioni finanziarie, dall’altra il favore e la stessa partecipazione al gioco in borsa dell’intelligence e dei suoi esponenti e delle persone vicine ai loro ambienti.\nIn termini teorici, se la contrattazione politica si estremizza negli attentati, la speculazione finanziaria assume forme terroristiche: l’economia di guerra della globalizzazione si gioca su questa equivalenza, nella quale si esprimono molteplici conflitti intestini. Si riscontra quindi non soltanto conoscenza anticipata di tragiche disgrazie come quelle delle Torri Gemelle, ma anche una pianificazione e una contabilità competenti.\nUna fonte vicina alla United Trades identifica la banca d’affari utilizzata per comprare almeno parte di queste opzioni nella Deutsche Bank Alex Brown, ramo bancario per gli investimenti americani del gigante tedesco Deutscheland Bank. La Deutsche Bank risulta anche al centro dell’attività speculativa condotta sulla Munich Re prima degli attacchi. La società che ha acquistato con certezza put options delle United Airlined è stata la Banker’s Trust – AB Brown diretta fino al 1998 da  A. B. “Buzzy” Krongard, dal marzo 2001 nominato da Bush jr direttore esecutivo della CIA. [24]\nGià presidente della AB Brown, dopo la fusione con la Banker’s Trust del 1997 “Buzzy” era diventato vicepresidente della società, gestendo il settore “relazioni con clienti privati”, cioè le personalità più ricche e potenti del mondo. Nel 1998 entra alla CIA a tempo pieno come consigliere del direttore George Tenet, mentre la banca d’affari nel 1999 viene acquistata dalla Deutsche Bank (DB), la più potente banca europea. [25]\nLa DB aveva depositati circa 100 milioni di dollari su conti della famiglia di Osama bin Laden. [26] Traffici di armi, droga e riciclaggio intrattenuti con la filiale americana, la CIA, l’Afghanistan e il Pakistan portano il 28 agosto 2001 all’arresto dell’ex gestore di fondi Kevin Ingram. [27] La banca è stata anche collegata a Wadih el-Hage, un libanese naturalizzato americano, segretario personale di Bin Laden nel suo ufficio del Sudan e accusato di aver creato coperture commerciali del terrorismo in Kenya nel 1994. Le verifiche degli investigatori si sono indirizzate verso presunti collegamenti della DB con operazioni bancarie private saudite e con conti bancari di terroristi. [28]\nAnaloghe operazioni speculative sono state realizzate anche sulla sterlina nei dieci giorni precedenti all’attentato nella metropolitana di Londra del 7 luglio 2005, quando la moneta inglese è caduta sui mercati mondiali dei cambi del 6% rispetto al dollaro. [29] Operazioni di questo tipo su derivati valutari come* future*, sono un  campo non regolamentato, e rendono le indagini molto difficili, anche se permettono di comprendere chiaramente qual è l’estrazione sociale che caratterizza i mandanti degli attentati: i quali non devono necessariamente essere ebrei o musulmani, che possono anche essere cristiani. Semplicemente, adorano tutti il dio denaro.\nGià subito dopo l’11 settembre Wall Street e i servizi finanziari sospendono le borse per quattro giorni, rendendo impossibile ritirare il denaro rapidamente e incassare i premi. Il 29 settembre una fonte vicina alle autorità di mercato rivela che «gli investitori non hanno ancora ritirato oltre 2,5 milioni di dollari di profitti ottenuti dalla speculazione al ribasso sulle United Airlines prima degli attacchi terroristici del 11 settembre». [30] Rimangono quindi chiusi nei forzieri più di due milioni e mezzo di dollari non riscossi derivanti dalla speculazione contro la linea aerea effettuata da qualche investitore anonimo che aveva «una precisa consapevolezza degli attacchi». [31] Al momento attuale, non saprei onestamente proprio dire dove siano quei soldi, né chi li abbia a disposizione, ma l’ex responsabile della SEC (Security and Exchange Commission) William McLucas ha già da tempo dichiarato che le autorità sarebbero in grado, volendo, di ricostruire ogni compravendita finanziaria. [32]\n4. Affari di famiglia\nCon il consenso dell’FBI, esponenti della famiglia Bin Laden lasciano l’America poco dopo gli attentati, per evitare che cadano vittima di rappresaglie; tra loro, come sostiene il principe Banda Bin Sultan, ambasciatore saudita a Washington, non dovrebbero comunque esserci testimoni materiali degli attentati. [33] La famiglia Bin Laden è molto stimata per opinioni e peso finanziario da personaggi come Caspar Weinberger, presidente della casa editrice newyorkese Forbes, già segretario alla difesa sotto Reagan e implicato nel 1989 nello scandalo Iran-Contras, traffico di armi verso il nemico iraniano che finanziava la lotta contro i Sandinisti in Nicaragua.  La famiglia Bin Laden ha poi avuto a lungo stretti legami d’affari con membri importanti dell’amministrazione americana e della famiglia Bush attraverso una merchant bank di Washington proprietaria di almeno centosessantaquattro società sparse per il mondo chiamata Carlyle Group. [34]\nThomas Carlyle era un conservatore scozzese, che peraltro inserì Maometto tra gli eroi dell’umanità; ma il nome della società non omaggia affatto l’autore, e più prosaicamente prende nome da una strada. Il Carlyle Group gestisce circa quattordici miliardi di dollari di patrimonio con vasti interessi in società di armamenti, che per le circostanze legate alla guerra hanno inevitabilmente registrato una notevole quota dei profitti.\nTra gli aderenti, diversi pezzi grossi repubblicani, tra cui Bush padre e figlio, il vicedirettore della CIA Carlucci, l’ex segretario di Stato Baker, e vi figurano come consulenti anche l’ex primo ministro inglese John Major, l’ex presidente della Bundesbank tedesca, gli ex presidenti delle Filippine e della Thailandia, [35] e, fino all’indomani dell’11 Settembre, la famiglia Bin Laden. [36] I Bin Laden sono anche coinvolti nel progetto dell’oleodotto che deve attraversare l’Afghanistan con la società di costruzioni H.P. Prince, che ha poi preso il nome Bredero Shaw Inc., proprietà di una sussidiaria della Halliburton Corporation, che fino alle elezioni del 2000 aveva fra i suoi dirigenti Dick Cheney, vice di Bush jr. [37]\nPer avere idea di quanto possano valere certe alleanze, consideriamo che Raymond Seitz, vicepresidente delle Lehhman Brothers e già ambasciatore USA in Inghilterra, e Brad Bourland, capo della Saudi American Bank, hanno ipotizzato che i membri della famiglia reale saudita, circa quarantamila, inclusi ottomila principi, possano avere fino a mille miliardi di dollari, in parte depositati in istituti come la Banque Pictet di Ginevra, e in gran parte investiti in Europa e America. [38]\nCollegamenti tra Casa Bianca e figure del mondo saudita che sostengono Al Qaeda, sono rintracciabili anche nella compagnia petrolifera che permette a Bush jnr di accumulare il suo primo milione di dollari. La Arbusto Company, la prima società di Bush, fu finanziata nel 1979 da James Bath, al tempo unico rappresentante negli USA di Salem Bin Laden, uno dei diciassette fratelli di Osama, i cui interessi e relazioni sono stati successivamente ereditati da Khalid Bin Mahfouz, la cui sorella è moglie di Osama. Bath è in rapporto anche con la Bank of Commerce and Credit Internazionale (BCCI), implicata in diversi scandali come il riciclaggio del denaro delle attività clandestine della CIA legate ai mujaheddin afgani ai pagamenti degli intermediari dell’affare Iran-Contra, e finanziatrice di Osama. [39]\nNel 1986 la Arbusto prende il nome di Harken Energy Corporation, alle cui difficoltà sopperisce lo sceicco saudita Abdullah Taha Bakhsh, il cui banchiere in patria è Mahfuz. Se Bath è indagato nel 1992 dall’FBI per i suoi legami con i sauditi e con l’accusa di influenzare la politica estera di Reagan e Bush snr., nel 1999 Bin Mahfouz tenta di trasferire tre milioni di dollari in Arabia Saudita per varie operazione di Osama, [40] e i due esercitano numerose attività comuni, dall’alta finanza alle telecomunciazioni alle costruzioni, attraverso il consorzio affaristico internazionale Saudi Binladin Group. [41]\nIl clan Bin Mahfouz e quello di Al-Amoudi controllano in Arabia Saudita le tre società private Nimir Petroleum, Delta Oil, e Corral Petroleum, e hanno formato consorzi con i colossi petroliferi americani Amerada Hess, Frontiera Resources, Texano e UNOCAL per lo sviluppo di progetti petroliferi in Asia. Le relazioni persistono anche se è provato che i membri delle famiglie sono legati a società assitenziali islamiche come la Blessed Relief, definita dal Dipartimento del tesoro americano come un’organizzazione di facciata per procurare fondi ad Al Qaeda. Da parte loro, Bin Mahfouz e Al-Amoudi non ha mai avuto problemi con il Dipartimento del tesoro, e continuano a ricavare profitti dalle loro solide relazioni con l’élite petrolifera americana. [42]\nPrima della sua candidatura a governatore del Texas del 1994, Bush jr. era azionista della Caterair, componente del Carlyle Group, che ha poi ampiamente finanziato la sua campagna elettorale. [43] Il Carlyle compare nei documenti quale fornitore del Dipartimento della difesa, ed è indagata dall’FBI per gli attacchi dell’11 Settembre. [44] Anche il nonno di Bush snr. era commerciante d’armi, in affari con i nazisti; Donald Rumsfeld ha comunicato ai paesi europei che devono incrementare i bilanci della difesa. [45] Insomma, il flusso continuo di miliardi di dollari che proviene dal mercato petrolifero e da quello delle armi, che coinvolge i leader delle società americane e l’élite dell’Arabia Saudita, può credibilmente intralciare gli sforzi di sconfiggere il terrorismo Islamico internazionale. [46]\nAnche dopo l’11 settembre, la burocrazia della politica estera USA protegge l’establishment saudita con cui solo un ristretto gruppo ha relazione; il presidente preferisce non affrontare affatto gli argomenti relativi ai finanziamenti dei terroristi e alla non collaborazione alle indagini. [47] L’FBI ignora l’Arabia Saudita e agisce convinta che la chiave delle operazioni di Al Qeda sia in Germania, per quanto gli arresti condotti in Europa dimostrano che quelle cellule non sapevano nulla degli attentati. [48]\nAnche le centinaia di cellule delle reti costruite in un decennio in America, costituite da “dormienti”, persone residenti e socialmente collocate, come erano gli attentatori, pronte a diventare attentatori suicidi dietro un ordine ben preciso, [49] sono conosciute da anni, e l’FBI, reputandoli con gusto davvero discutibile «presenza benigna», non li cattura. [50]\nIl Pakistan è altro problematico alleato americano, e il suo ruolo è strettamente legato all’Afghanistan. [51] Al momento degli attacchi è sul suolo americano il luogotenente generale Mahamud Ahmad, capo dell’ISI, potente intelligence del paese, [52] arrivato il 4 del mese. [53] Tra gli argomenti affrontati a Washington nei colloqui con il direttore della CIA George Tenet e con il sottosegretario di stato Mark Grossman, certamente anche le questioni dell’Afghanistan e di Bin Laden; partecipa anche ad altri incontri non precisati al Pentagono e alla Casa Bianca. [54] Due giorni dopo l’11 settembre è di nuovo a Washington con una delegazione, a colloquio con i funzionari del Dipartimento di Stato. [55]\nIn conseguenza di questi colloqui e degli ordini ricevuti, Mahamud Ahmad si reca a Kandahar, chiedendo a Mahamud Omar, capo dei Talebani, la consegna senza condizioni di Osama, altrimenti sarebbe stata guerra degli USA e i suoi alleati con l’Afghanistan, alleato per l’Occidente ormai scomodo e impresentabile. [56] Poco prima dei bombardamenti angloamericani sull’Afghanistan, l’8 ottobre, Ahmad viene destituito dal suo incarico. L’ufficio pubbliche relazioni dell’ISI parla di una richiesta di congedo, ma emerge che i servizi segreti dell’India, accesa rivale del Pakistan, hanno fornito evidenti prove di un finanziamento di centomila dollari che Mohammed Ahmad avrebbe inviato dal Pakistan attraverso lo sceicco Ahmad Umar al capo dirottare Mohammed Atta. [57] Lo sceicco Umar è uno dei tre militanti rilasciati in cambio della liberazione dei passeggeri dell’areo della Indian Airlines dirottato nel 1998. [58]\nL’FBI accerta il collegamento, che mette in evidenza un legame diretto tra gli attacchi dell’11 settembre e l’ISI: ma potrebbero esserci anche altri militari pakistani al corrente dei fatti, [59] e inoltre, proprio mentre parlava con le autorità USA, l’ISI avrebbe potuto avere contatti con gli attentatori. Anche altri esponenti delle forze armate e dei servizi segreti USA potevano sapere dei contatti dell’ISI con Atta, e potrebbero aver evitato di intervenire. Transazioni fra ISI e CIA sono confermate da Dennis M. Lormel, direttore della divisione dell’FBI per i reati finanziari. [60]\nPer tutti gli anni ’90, l’ISI finanzia Bin Laden, che addestra i militanti del Kashmir nei campi di Khost. Parallelamente procedono i rapporti tra USA e Pakistan. [61] La notte prima dell’11 settembre, Bin Laden era in Pakistan, nell’ospedale di Rawalpindi per una dialisi renale, scortato dallo stesso esercito che poi avrebbe promesso all’America di sostenere la lotta al terrorismo. [62] Il Pakistan è implicato nei finanziamenti agli attentatori, ha continuato a finanziare Al Qeda, e ha ospitato Bin Laden, [63] fino alla sua uscita di scena nel 2011.\n5. Lo zibah dell’economia americana\nDiverse organizzazioni americane, alcune anche finanziate dal governo, hanno sostenuto economicamente Osama Bin Laden, come evidenziato dalla Judical Watch di Los Angeles. Tra queste, l’Islamic African Relief Agency (IARA), con base in Columbia, Missouri, che nel 1998 ha ricevuto dal dipartimento di Stato due finanziamenti per un ammontare di quattro milioni e duecentomila dollari, trasferendo poi denaro a Mercy International, che risulta aver acquistato i veicoli usati per gli attentati in Africa del 1998. [64] Tuttavia, l’International Revenue Service non ha indagato; [65] il dipartimento di Stato di Bush jnr., per porsi in discontinuità con Clinton, ha avviato delle indagini sulla IARA, che però sembrerebbe aver continuato ad operare liberamente. [66]\nLa Faysal Islamic Bank del Baharein e la Kuwait Finale Haouse del Kuwait, secondo le relazioni europee collegate al terrorismo e operative come terminali di Deutshbank, collegata all’insider training, sono state escluse dai provvedimenti di Bush di congelamento, che riguardano anche banche di Somalia, Nassau, Bahamas, [67] ma nessuna di Bahrein, Kuwait, Arabia Saudita e Emirati Arabi Uniti, che nel novembre 2001  hanno inoltre rifiutato di collaborare con le indagini federali sui fondi legati al terrorismo itineranti fra questi paesi. Dall’ordine esecutivo di Bush è esclusa anche la Al Shamal Islamic Bank di Khartum nel Sudan, la banca personale di Bin Laden, [68] che ha finanziato gli attentati di Al Qaeda del 1998 tramite transazioni con altri istituti di credito, [69] ed alla quale lo sceicco ha fornito un capitale in fondi privati di cinquanta miliardi di dollari.[70]\nQuesto reticolo di relazioni che faceva perno su Bin Laden continua a sussistere a svilupparsi, relativizzando così il suo coinvolgimento negli attentati. Le lunghe e tortuose ramificazioni dell’11 settembre, oltrepassano anche il ruolo dei Talebani nell’Afghanistan del 1979, e non finiscono con l’esecuzione compiuta dalla CIA di Bin Laden in Pakistan del 2011, rendendo plausibile, come ha affermato Jared Israel, che la «guerra infinita» sia una «infinita impostura», [71] un gioco perverso di potere, denaro e morte, nel quale l’amministrazione Bush ha una quantomeno un responsabilità indiretta per aver impedito indagini di approfondimento sull’ISI, [72] probabilmente per l’enorme importanza tattica dell’alleato pachistano. [73] Ma la tattica è anche più sottile, laddove, come suggerisce Steve Butler, veterano dell’aeronautica statunitense, Bush sapeva sia degli attacchi contro l’America, sia di quando sarebbero avvenuti, e li lasciò accadere proprio per procedere con la «guerra contro il terrorismo» già ampiamente pianificata. [74]\nA sua volta, con terrificante simmetria, la guerra in Medio Oriente permette la realizzazione dei piani terroristici, attuando il piano di Bin Laden di «dissanguare l’economia americana», traslando il rituale di macellazione dello zibah, oltre ogni sua previsione e oltre ogni capacità di salvataggio. Nel 2008, anno in cui è fallita la Leheman Brothers, la guerra ha raggiunto costi di 12 miliardi di dollari, pagati con l’abbattimento dei tassi d’interesse e l’emissione sfrenata dei buoni del tesoro: le stesse misure che con i mutui subprime favorendo l’acquisto di case indipendentemente dalla capacità del rimborso si pongono alla base della crisi economica. Inoltre, gli investitori mediorientali già un anno dopo l’inizio dei conflitti spostano fuori dall’America ben 700 miliardi di dollari. [75] Il Monopoli permette il Risiko!, questo favorisce il primo, e al cambiamento di uno cambia anche l’altro.\nGli schieramenti in atto ricordano quelli di un gioco in cui gli obiettivi sono nascosti, le alleanze effimere, e armate, investimenti e lanci di dadi si susseguono incalzanti. La guerra in Iraq ha avvicinato il paese a Bin Laden, che disprezzava Saddam, favorendo la percezione del conflitto da parte dall’opinione pubblica islamica come una «crociata», peraltro termine usato anche da Bush, con cui le potenze occidentali intendono sfruttare la Mesopotamia, che effettivamente sarebbe uno degli obiettivi. Nel messaggio audio del 4 gennaio 2004 Bin Laden ha insistito sull’obbligo musulmano di difesa dei luoghi santi, denunciando la corruzione islamica che avrebbe portato all’invasione sionista-crociata, e insiste sulla ricomposizione tra sciiti e sunniti contro il Grande Satana. Da parte sua, lo sceicco sunnita già dal 1992 aveva stabilito uno speciale rapporto con l’Iran sciita, utilizzando per l’addestramento aree sciite dell’Iraq come quella di Nassirya.\nL’Iran, da parte sua, dimostra inizialmente solidarietà all’America e desidera la sconfitta dei Talebani, dividendo i suoi interessi in due epicentri: quello palestinese, per cui utilizza un registro politico religioso, e uno attorno al Golfo persico, per cui valgono preoccupazioni strategiche ed economiche; sull’orizzonte rimane la preoccupazione che la guerra avvantaggi Israele. [76] Israele e America sono preoccupate per il riarmo dell’Iran e per il programma nucleare, e utilizzano contro di loro i Curdi, il cui separatismo crea attriti con la Turchia. [77]\nLa capacità di Monopoli e Risiko! di fungere da modelli scenari e scenari è ormai arrivata al punto di sostituire le altre realtà. E ora a chi stanno i dadi?\n•\n[1] Karl Groos, Die Spiele der Thiere, _Jena 1896; _Die Spiele der Menschen, Jena 1899.\n[2] Fascinating facts about the invention of Monopoly by Charles Darrow in 1935, 1997-2007, «The Great Idea Finder».\n[3] Risiko!, 2006-2016, http://www.risiko.it/index.php\n[4] I Samuele, 17, 45.\n[5] Preferisci Risico o Monopoli!, Forum Cattolici Romani, 2007.\n[6] Sigmund Freud, Al di là del principio del piacere (1920), Newton Compton, Roma 1984, pp. 30-31.\n[7] Jean Piaget, La formazione del simbolo nel bambino (1945), La Nuova Italia, Firenze 1972, pp. 235-236, passim.\n[8] Francis Fukuyama, La fine della storia e l’ultimo uomo (1992), BUR, Milano 2003, p. 66, passim.\n[9] Samuel P. Huntington, Lo scontro delle civiltà (1996), Garzanti, Milano 2000, p. 27, passim.\n[10] Doran James, «The Times» London 18.09.2001.\n[11] Dave Carpenter, Exchange examines odd jump, «Topeka Capital-Journal»;\nWho Bet the 9/11 Markets? «The Blacklisted Journalist» 1.09.2004.\n[12] Mark H. Gaffney, Black 9/11: A Walk on the Dark Side, «Foreign Policy Journal» 2.03.2011.\n[13] «Montreal Gazette» 19.09.2001; Barry Ritholz, Broadband Research’s John Kinnucan Tells FBI Off, «The Big Picture» 24.11.2010.\n[14] Kurt Eichenwald & co., Doubbt Intensifies That Advande Knowledge of Attack was used for profits, «New York Times» 18.09.2001; EU searches for suspicious trading, «FOX News» 18.10.2001; John Hopper, Terror Made Fortune for Bin Laden, «The Observer» 23.11.2001.\n[15] «Usa Today» 10.2001.\n[16] Walter Hamilton, «Los Angeles Times» 18.10 2001.\n[17] Michael Ruppert, A Timeline Surrounding September 11, «From the Wilderness» 2.11.2001.\n[18] Michael Ruppert, Promis Software – Bin Laden’s Magic Carpet 22.11.2002.\n[19] Jeffrey R. Nyquist, China Supports bin Laden And The Taliban, «Financial Sense» 10-10-2001.\n[20] Michael Ruppert, Suppressed Details of Criminal Insider trading Lead Directly into the CIA Highest Ranks, «From the Wilderness».\n[21] Black Tuesday: The World’s Largest Indider Trading Scam, «Israeli Herzliyya International Policy Institute for Counterterrorism» 21.09.2001, in Nafeez Mosaddeq Ahmed, Guerra alla libertà, Fazi, Roma 2002, p. 107.\n[22] Andreas Von Bulow, Interview by Stephan Lebert and Norbert Thomma, «Tagesspiegel» 13.02.2002, cit.\n[23] «Wall Street Journal» 2.10.2001.\n[24] «The Independent» 10.10.2001.\n[25] MIchale Ruppert, Suppresed Details, cit.; Nafeez Mosaddeq Ahmed, Guerra alla libertà, cit., p 112.\n[26] Tom Flocco, Profits of death, «From the Wilderness» 6.12.2001, http://www.fromthewilderness.com/free/ww3/12_06_01_death_profits_pt1.html.\n[27] »Welt am Sonntag» 5.09.1999; «Financial Times of Asia» 10.08.2001\n[28] Lo strano caso della Deutsch Bank, «Studi Monetari» 1.2004.\n[29] Maurizio Blondet, Chi ha speculato sulla sterlina prima dell’attentato?, «Disinformazione» 7.2005.\n[30] «San Francisco Chronicles» 29.09.2001.\n[31] «San Francisco Chronicles» 29.11.2002.\n[32] Michael Ruppert, The Case for Bush Administration Advance Knowledge of 9-11 Attacks, «From  the Wilderness» 18.05.2002.\n[33] Jane Mayer, The House of Bin Laden, «The New Yorker» 12.11.2001.\n[34] Daniel Golden & co., Bin Laden Family Could Profit from a Jump in U.S. Defense Spending Due to Ties to U.S. Banks, «The Wall Street Journal» 27.09.2001.\n[35] David Lazarus, Carlyle Profit from Afghan War, «San Francisco Chronocles» 2.12.2001;\n[36] «France Press» 7.11.2001; «The Hindunistan Times» 7.11.2001.\n[37] «Wall Street Journal» 19.09.2001.\n[38] Robert G. Kaiser, Enormous Wealth Spilled Into American Coffers, «The Washington Post» 11.02.2002.\n[39] Has Someone Been Sitting on the FBI, «BBC Newsnigh» 6.11.2001;** **Rick Wiles, Bush’s Former Oil Company __Linked To bin Laden Family**, **«American Freedom News» 3.10.2001.\n[40] Wayne Madsen, Questionable Ties, «These Times – Institute for Public Affaires» n. 25; «Intelligence Newsletter» 2.03.2002.\n[41] Jonhatan Wells & co., Saudi Elite Linked to Bin Laden Financial Empire, «The Boston Herald» 14.10.2001.\n[42] Jack Meyers & co., Saudi Clans Working with U.S. Oil Firms May Be Tied to Bin Laden, «The Boston Herald» 14.10.2001.\n[43] Geoffrey Gray, Bush Snr Could Profit from War, «The Villane Voice» 11.10.2001.\n[44] Wall Street Journal: Bush Snr in Business with Bin Laden Family Conglomerate through Carlyle Group, «Judical Wath» Washington DC, 28.09.2001.\n[45] Daniel Golden & co., Bin Laden Family Could Profit from a Jump in U.S. Defense Spending Due to Ties to U.S. Banks, cit.\n[46] Johnathan Wells & co., U.S. Ties to Saudi Elite May be Hurting the War on Terror, «The Boston Herald» 14.10.2001.\n[47] Nafeez Mosaddeq Ahmed, Guerra alla libertà, cit., p. 185.\n[48] FBI Arrogance ad Secrecy Dismay U.S., «The Times» 3.11.2001.\n[49] Ahmed Rashid, Bin Laden Has Network of Sleepers Across North America, «The Telegraph», 16.09.2001.\n[50] Bob Woodward – Walter Pincus, Investigator Identify 4 to 5 Groups Linked ti Bin Laden –Operating in U.S. No Connection Found Between “Cell” Membres and 19 Hijackers, Official Say, «The Washington Post» 23.09.2001.\n[51] Nafeez Mosaddeq Ahmed, Guerra alla libertà, cit., pp. 191-193.\n[52] «Reuters» 13.09.2001.\n[53] «The Daily Telegraph» 14.09.2001.\n[54] Amir Mateen, ISI Chief’s Parleys Continue in Washington, «The News» 10.09.2001.\n[55] «The Guardian» 15.09.2001.\n[56] «The Washington Post» 23.09.2001.\n[57] Manoj Joshi, India Helped FBI trance ISI-Terrorist Links, «The Times of India» 9.10.2001.\n[58] Monitoring Desk, Gen Mahmud’s Exit Due to Links with Umar Sheikh, «Dawn» 8.10.2001; Wayne Madsen, Afghanistan, the Taliban and the Bush Oil Team, «Democrats.Com» 1.2002.\n[59] James Taranto, Our friends the Pakistanis, «The Wall Street Journal» 10.10.2001.\n[60] Nafeez Mosaddeq Ahmed, Guerra alla libertà, cit., p. 193.\n[61] Ahmed Rashid,** **Osama Bin Laden: How the U.S. Helped Midwife a Terrorist, 13.09.2011.\n[62] Dan Rather – Barry Peterson, Bin Laden Whereabouts Before 9-11 «CBS Evening News» 28.01.2002.\n[63] Paul Sperry, Did Ally Pakistan Paly Role in 9-11? «WorldNetDayli» 30.01.2002;** **Seymour M. Hersh, The Gateway: Questions Surround a Secret Pakistan Airlift, «The New Yorker» 21.01.2002.\n[64] Judical Watch, Lettera all’onorevole Charles O. Rossotti, Presidente dell’International Revenue Services, 20.09.2001.\n[65] Carl Limbacher, Judical Watch: Clinton IRD Turned Blind Eye to Terrorist, «NewsMax» 23.09.2001.\n[66] Terrorism 2000/2001, «FBI», 2004.\n[67] Jonathan Weiner – Linfa Wertheimer, Intervista, «National Public Radio (NPR)» 21.11.2001.\n[68] Tom Flocco – Michael Ruppert, The Profits of Deaths, Part III, «FTW Publications» 9.01.2002.\n[69] «The Washington Post» 29.09.2001; «The Financial Times» 29.11.2001.\n[70] «U.S. News» 8.10.2001.\n[71] Jared Israel, Did “Our” Allies, Pakistani Intelligence, Found the WTC Attackers?, «The Emperors’s New Clothes» 15.10.2001.\n[72] Michael Chossudovsky, Guerra e globalizzazione, cit.,  pp. 65-66; Cover up or Complicity of the Bush Administration? The Role of Pakistan’s Military Intelligence Agency (ISI) in the September 11 Attacks, Center for Research on Globalisatione (CRG), Montreal 2.11.2001.\n[73] Nafeez Mosaddeq Ahmed, Guerra alla libertà, cit., pp. 198-199.\n[74] «Monterey County Herald» 26.05.2002.\n[75] Loretta Napoleoni, La morsa, Chiarelettere, Milano 2009, pp. 64-66,77.\n[76] Bijan Zarmandili, L’Iran vuole la sconfitta dei Talebani, da  La guerra del terrore, «Quaderni Speciali di Limes», supplemento a «Limes» n. 4/2001, pp. 123 -127.\n[77] Seymour Hersh, Plan B, «New Yorker» 28.06-2004; John K. Cooley, L’alleanza contro Babilonia, Eleuthera, Milano 2005, pp. 307-308.\n•\nPrima pubblicazione parziale: 1. come “Monopoli e Risiko!: giochi di realtà”, «Argo» n. 14, 06.2008; 2. come “11 settembre, la pista finanziaria”, «Controluce» a.14, n.9, 09.2005. Riveduti e ampliati. Fotografia: Claudio Comandini, “Palle di guerra” – Ferrara, ottobre 2008."
  },
  {
    "objectID": "posts/pages/2013-09-20-siria-guerra-informazione.html",
    "href": "posts/pages/2013-09-20-siria-guerra-informazione.html",
    "title": "La Siria, la guerra e l’informazione",
    "section": "",
    "text": "Il discorso di Obama, l’intervista ad Assad, il manifesto della rivoluzione siriana. Orwell e noi: la propaganda e la guerra. La neolingua. Il polically correct. La disinformazione. La guerra è pace. Matrici della Siria. Gli alawiti e il potere. Gli assiri e la musica. Prime sommosse a Daraa. I precedenti di Hama. Regime, ribelli e agenzie stampa. Crescendo di violenze. Interessi globali dell’area. La frammentazione delle sommosse. Il balletto delle armi chimiche. Conflitti, consumi e digiuni tra Orwell e il papa.\n1. Neolingua e politically correct nei media\nIl discorso che ha promosso l’impegno americano nel conflitto in Siria è indicativo nell’esporre una convergenza tra guerra e pace piuttosto tipica nella nostra attualità. Sono segnati limiti etici nell’uso delle armi chimiche, ma non le scadenze temporali del conflitto: prima o poi, alimentando un’attesa carica di promesse, si attaccherà. Obama ha dichiarato di essere pronto ad intervenire, anche senza il concorso delle organizzazioni internazionali, a motivo delle violenze perpetrate dal governo siriano sulla propria popolazione («people»). La decisione è sostenuta sulla base dell’identità tra il popolo («people») americano e il suo presidente, ribadita da 40 ripetizioni di «we» contro le 33 di «I», e l’importanza del popolo è espressa a discapito dell’enfasi sull’aspetto militare («people» ha 15 ricorrenze, ne hanno 6 «military», «war» e «security»). [1]\nPochi giorni dopo, Le Figaro riporta una breve intervista in cui Bashar Al Assad si discolpa dalle accuse di Usa e Francia di aver usato armi chimiche: mancano le prove, che i governi non hanno prodotto nemmeno di fronte ai loro popoli; la parola più presente è proprio «peuple», che ricorre 5 volte, con un duplice intento. Separando i popoli dai governanti, e quindi rovesciando le basi degli assunti occidentali, Assad si dichiara nemico della Francia ma non dei francesi, identificando però i suoi interessi con quelli del proprio paese sulla base della difesa materiale che a lui spetta. Le responsabilità sono integralmente rispedite al governo francese, che sostenendo i «terroristes» alimenta il rischio di una «guerre régionale» che può provocare ripercussioni negative. [2]\nCirca un anno e mezzo prima, questa stessa visuale era ribaltata dal Manifesto della rivoluzione siriana stilato dai Comitati di coordinamento locale (CCL - la versione di cui disponiamo è tradotta in italiano), che si proponeva di realizzare una «democrazia pluralista». La «libertà» (5 ripetizioni) si oppone alle «violenze» (4 volte chiamate direttamente, altre volte evocate da parole quali «crimine», «vendetta», «rivalsa»), ed è posta in relazione ad eguaglianza e dignità, riferendosi al popolo e chiamando in causa i suoi diritti, concepiti più nel quadro della normativa internazionale che della tradizione musulmana della sharia. L’obiettivo principale della «rivoluzione» è quello di «cambiare il sistema politico, cominciando dalla rimozione dell’attuale presidente, legalmente e politicamente responsabile dei crimini commessi contro i siriani.» [3]\nAl di là delle diversità di contenuto e stile, i tre discorsi rispondono alla gravità delle circostanze attraverso l’uso della propaganda mediatica, ed esaltano quello stesso popolo che è proprio il soggetto più colpito dai conflitti. Tutte e tre le dichiarazioni rientrano nel sistema dell’informazione, per quanto in uno stato di guerra infinita non rappresentino più una notizia. Le circostanze riconducono a considerare alcuni temi di 1984 di Orwell, dove si afferma che la maggior parte delle notizie diffuse dai mezzi di comunicazione rendono «più semplice il compito di manipolare l’opinione pubblica» [4] e per cui «l’ingegnoso procedimento della guerra continua» è funzionale a risolvere il problema delle eccedenze di produzione e a tenere adeguatamente eccitato il morale delle masse. La guerra è pace. [5]\nIl mondo del Grande Fratello orwelliano, repressivo e d’impronta sovietica, diviso in tre blocchi e dominato dalla paura, controlla tutto con le sue telecamere e impedisce anche di scrivere un diario; nel nostro mondo, liberista, permissivo e futile, il Grande fratello è il nome di un reality che celebra la sorveglianza, mentre la tracciabilità piena su Internet coinvolge miliardi di diari e altri scritti. Nonostante queste differenze, l’idea della “guerra infinita” ricorre con modalità molto simili a quelle descritte nel romanzo, dove «pratiche da lungo tempo abbandonate, in taluni casi per centinaia di anni, come il carcere preventivo, l’uso di prigionieri di guerra come schiavi, le esecuzioni pubbliche, le torture per sollecitare le confessioni, l’uso degli ostaggi e le deportazioni in massa d’intere popolazioni, non soltanto diventano nuovamente comuni, ma sono perfino difese e tollerate da coloro che si considerano liberi e progressivi». [6] La libertà è schiavitù.\nI legami della mentalità comune con i condizionamenti del potere scandiscono scene, caratteri e teorie del romanzo. Il sistema filosofico diffuso dal regime è il «bispensiero», che consiste nel credere come simultaneamente vere due cose opposte; ricordare e dimenticare permette il dogma centrale della «mutabilità del passato». [7] La «neolingua» impone alle masse un pensiero semplificato e incapace di distinzioni attraverso un linguaggio limitato nei  vocaboli, nei significati e nelle funzioni, e si struttura in tre diversi vocabolari, che riguardano le parole semplici di uso comune, le parole composte della politica, le parole della scienza. Il suo utilizzo ha lo scopo di «rendere impossibile ogni altra forma di pensiero» e di «_diminuire le possibilità di pensiero»_. [8]\nVerbi e sostantivi sono associati per riduzione o per amalgama (esiste quindi «pensare», ma non il pensiero, mentre «pensabuonato» esprime l’ortodossia politica e intellettuale) ed è inibita la pensabilità del diverso (buio si dice «sluce»). La sottigliezza maggiore è nel purgare il linguaggio scientifico e tutti i termini d’uso specialistico e tecnico da ogni interesse di tipo universale e quindi dall’idea stessa di scienza. In questa maniera il bispensiero, oltre ad imporsi nelle professioni, nelle istituzioni e nelle prassi, modifica lo stesso approccio verso la conoscenza. Tutta la letteratura era in procinto di venir tradotta in neolingua, la cui assimilazione sarebbe stata definitiva entro il 2050. [9]\nLa neolingua intende controllare e modificare la realtà attraverso il controllo del linguaggio: le sue preoccupazioni risultano piuttosto simili a quanto prescrive il politically correct, formulato nell’ambito della controcultura giovanile proprio intorno agli anni nei quali Orwell ambienta il suo romanzo. Per qualche coincidenza, le politiche identitarie, per le quali sarebbe stato possibile cambiare la società eliminando ogni tipo di offesa verbale vera o presunta, caddero vittima, come ricorda anche Naomi Klein che le condivise, tanto dello specchio del proprio distruttivo narcisismo, quanto dell’inglobamento nelle logiche del marketing e del branding. [10] Come in 1984, il sapere perde certezze e decade di autorevolezza, la realtà oggettivata dal potere prescinde da ogni scienza. L’ignoranza è forza.\nNel nostro mondo, il bispensiero si esprime dove il linguaggio è onnipresente, pur se insensato: dire di tutto, non affermare niente e impedire che qualsiasi cosa di significativo possa essere pronunciata. Ogni notizia è sottoposta a questa condizione. Per Orwell il pensiero dipende dalle parole in cui può essere espresso; le parole della comunicazione possono farci comprendere quale pensiero siamo indotti ad esprimere. Dove i media dicono “guerra umanitaria”, Israel Shamir ci sollecita a ricordare che tanto provocare e movimentare guerre lontane, quanto assecondare i flussi migratori indiscriminati, portano ambedue compimento il processo distruttivo nei confronti delle culture che accompagna la ricerca di materie prime e di mano d’opera a basso costo richiesta dalla finanza internazionale. [11] Alimentiamo le guerre con i nostri consumi e in nome di questi inviamo soccorsi che comprendono truppe armate, aiuti umanitari e giornalisti embedded. Mentre il mondo si avvia verso la definitiva interconnessione, conflitti aspri e irrisolvibili coinvolgono vecchie e nuove convivenze. La guerra è pace.\nGli strumenti per falsificare l’informazione sono semplici. Un indicativo al posto del condizionale, oppure un termine neutro intriso di sensi aggiuntivi: anche semplici parole quali Islam, musulmano, occidentale, ribelle, terrorista, rivoluzione permettono di raccontare fatti reali con una semantica fasulla, per cui la verosimiglianza minima si accompagna sempre a qualche deformazione. [12] Come nelle neolingua di Orwell, un sostantivo assume in sé l’azione espressa da un verbo e porta il significato ad implodere. Parole generiche diventano metonimie denigratorie, mentre smentite continue impediscono ogni riscontro. Si prescinde dal rapporto con le fonti, adulterate in partenza; manca l’aggancio con la vita reale, ma nessuno sa più cosa questa sia. E cosa possiamo sapere della Siria, come raccontarlo?\n2. La costruzione del dramma siriano\nLa Siria antica porta con sé memorie egiziane, babilonesi, greche, romane, cristiane e islamiche, e  di una grande varietà di lingue e culture. La Grande Siria moderna prende forma nel 1920 dallo smembramento dell’impero ottomano, e diventa protettorato francese insieme al Libano. 36 ore di bombe su Damasco insorta aprono all’indipendenza del 1946. Tredici colpi di stato interni e le vicissitudini della coalizione araba e dell’unione con l’Egitto portano al predominio del partito social-nazionalista Baath; nel 1970 si insedia al potere del generale Hafiz Al Assad, padre dell’attuale presidente Bashir, che appartiene alla comunità alawita.\nGli alawiti (10% circa) popolano prevalentemente la zona mediterranea di Latakia. [13] Irriducibili ai sunniti (70% circa), con cui hanno però in comune le pratiche religiose, e agli sciiti, con cui condividono comunque l’importanza di Alì, hanno la particolarità di divinizzarlo al punto da renderlo elemento di una trinità insieme ad Allah e Maometto; completa la somiglianza con il cristianesimo l’uso del vino nelle cerimonie sacre. La religione è di tipo gnostico, i giovani membri della comunità sono educati a riti e credenze e possono scegliere se aderire o meno, ma non ci si può convertire. Il riconoscimento degli alewiti come veri musulmani è avvenuto solo nel 1974 da Musa Al Sadr, capo degli sciiti duedecimani del Libano. [14]\nTra le comunità cristiane ci sono gli assiri (5% circa), perseguitati al tempo del declino dell’impero dai Giovani Turchi e sottoposti ad una forte diaspora. Il ruolo dei cristiani è stato importante, oltre che nella storia antica del paese, anche nella giovane nazione; tuttavia, nonostante il perdurare della pacifica coesistenza con le altri componenti, hanno mantenuto posizioni marginali o di assimilazione. [15]\nLa musica assira fa comprendere quanto siano articolate le prospettive dell’area. I canti religiosi hanno somiglianze tanto con quelli bizantini, quanto con quelli latini, e si sviluppano secondo otto modi (makam) collegati alle fasi dell’anno liturgico e i cui corrispettivi con quelli arabi, persiani e turchi variano secondo la regione. La musica folk assira è influenzata da quella araba e turca e in alcune zone è stata assorbita in quella curda; le forme seguono il parlato-recitativo oppure la melodia ritmica. Dal suo estinguersi nasce una musica popolare urbana che racconta storie di amore ed emigrazione, cantate anche nello stesso brano in diverse lingue e dialetti; le affinità con le musiche di altre popolazioni sono filtrate dall’acquisizione di caratteri occidentali dovuti tanto alla modernizzazione delle aree urbane quanto alle immigrazioni. [16]\nLe comunità cristiane comprendono anche greci, armeni e siri, che possono essere ortodossi o cattolici, e poi caldei cattolici, maroniti, protestanti, latini. Nell’agosto 2013 a Maloula, dietro la valle della Bekaa libanese, i cristiani per sopravvivere pagano la jizzhia, la tassa che proteggeva gli infedeli ai tempi del califfato, agli insorti jihadisti del Fronte Al Nusra, provenienti dalla Cecenia, dalla Libia, dall’Egitto, dall’Arabia, dal Pakistan, appostatati a Iabroud presso il monastero di Sergio e Bacco, ora roccaforte di Al Qaeda. [17]\nIn Siria sono ordinari colpi di stato e forza militare, sollevazioni e repressioni violente. Tuttavia, la dinastia alawita ha promosso la tolleranza religiosa ed è stata a lungo sostenuta dalle varie componenti etniche e confessionali. La sua azione favorisce le élite borghesi e capitaliste, trascurando le componenti agricole pur se appartenenti alla propria comunità. Il regime ha avuto la forza principale nell’esercito, anch’esso attualmente diviso su basi confessionali. [18] I successi militari contro Israele sono stati minati dall’assassinio del leader libanese Rafiq Hariri nel 2005 e dal successivo ritiro delle truppe da un paese considerato per storia e contiguità come parte del proprio; le poche privatizzazioni compiute da Bashar dopo la stagione della Primavera di Damasco del 2000 hanno favorito la realizzazione di ecomostri, il formarsi di un ceto di nuovi ricchi conniventi con il clan al potere e un crescente impoverimento diffuso, contribuendo all’emergenza della crisi attuale. [19]\nSecondo l’Osservatorio siriano per i diritti dell’uomo dall’inizio delle rivolte sono morte 110.000 persone: 45.000 tra forze governative e le milizie lealiste, oltre 40.000 civili, circa 22.000 ribelli. L’Onu riporta che un quarto dei 21 milioni di siriani hanno dovuto abbandonare le case, e circa due milioni sono espatriati, alcuni addirittura in Iraq, non propriamente un paradiso. Già il 17 settembre 2012 Human right watch denuncia le violazioni dei diritti umani commesse, sia dall’esercito siriano, che dai ribelli, accusati di aver fatto ricorso a tortura ed esecuzioni sommarie; nello stesso periodo per Der Spiegel l’esercito siriano realizza test con le armi chimiche nel nord del paese. [20] Il 21 agosto 2013 un attacco con armi chimiche realizzato in centri abitati a sud ed est di Damasco provoca più di 1.300 morti. Sulla matrice si aggravano le ambiguità che segnano il conflitto già dall’inizio e, mentre la guerra devasta un eccezionale e secolare patrimonio di confluenze culturali e religiose, impazzano una disinformazione strategica disarmante e la colpevole assenza di forme efficaci di soccorso.\nNel marzo 2011 a Daraa, nel sud-ovest, 150 morti segnano le prime repressioni governative delle manifestazioni, scatenate da una rivolta di minorenni che scrivono su un muro «morte al regime». Tra i morti un gran numero di donne e bambini. Si innesca una rivolta che coinvolge molteplici identità religiose, islamiche quanto cristiane, passando per i drusi e numerose altre etnie, arabi curdi, turcomanni, armeni e assiri, oltre a profughi palestinesi e iracheni. La rete di questi elementi coinvolge soprattutto legami tribali, mentre quelli con i ceti produttivi e le componenti religiose si pongono nel medio termine. [21]\nA giugno l’esercito di Damasco attacca a nord la cittadina di Jisr Al Shungur, i cui abitanti si ammassano alla frontiera con la Turchia. La televisione accusa i terroristi, l’opposizione dichiara che i morti dipendono da un ammutinamento di soldati che hanno rifiutato di sparare sui manifestanti. Nessuna verifica risulta possibile. [22] A settembre, disertori e miliziani prendono il controllo di alcune zone di Rastan, poi riconquistata con centinaia di mezzi corazzati. A dicembre gli scontri si spostano fra le montagne di Jabal al Zawiyah, provocando numerosi morti. Goutha e Zabadani, vicino Damasco,  sono prese dai ribelli, e il governo mantiene il controllo solo della prima. Attentati coinvolgono Aleppo al nord, l’esercito si scaglia contro Homs controllata dai ribelli e bombarda violentemente la vicina Hama. [23]\nRivolte e repressioni precedono gli eventi attuali. Hama era già stata bombardata nel 1982 per sedare una rivolta dei Fratelli musulmani iniziata otto anni prima. 38.000 morti, causati da Rifaat, fratello minore del dittatore Hafiz, che una volta allontanato dal potere si impegna con la malavita e compie azioni di destabilizzazione interna. La paralisi delle grandi potenze inasprisce i conflitti interni e alimenta la manipolazione delle rivolte; la conservazione del potere istituzionale e il mantenimento degli equilibri dell’area assume un peso più rilevante della considerazione delle scarse risorse energetiche.\nLa parte più rilevante dei confini è condivisa con Iraq e Turchia, il paese ha il sostegno di Iran e Russia e, insieme a Libano e Palestina, è strategico per Israele e la CIA (Wikileaks, cablogramma 24.02.2010). Le rivolte arabe hanno diverse anime, provocate dall’intersezione di fattori globali e interessi diversi: quelli «rigorosamente mascherati» delle grandi potenze, quelli già compromessi delle potenze regionali, quelli locali mai spontanei e non sempre cristallini, quelli familiari delle lotte intestine di potere. L’alternativa impossibile è quella tra governi dispotici incapaci di riforma e proteste violente che aprono a interessi criminali. [24]\n3. I racconti della guerra\nDietro la finestra che si affaccia sul mondo siede un uomo che cerca la sua memoria. La memoria ora è colpita da manganelli e pallottole. […] In città la morte danza nuda e senza vergogna. […] A rimanere siamo noi che ascoltiamo tutto questo partire.\nQuesti versi di Khaled al Nassiry esprimono il senso vissuto di una vicenda nascosta da due narrazioni concorrenti e discordanti. Secondo la versione di Damasco, supportata dalla televisione di stato, dall’agenzia Sana e dal canale satellitare Al Duniya, dei terroristi sono mossi da un complotto straniero di marca sunnnita, manipolato da Israele e di matrice filo-occidentale. Secondo un’altra prospettiva, un regime violento e incapace sta per essere rovesciato da ribelli che agiscono in nome della libertà, come raccontano le emittenti panarabe Alarabiya (Arabia Saudita) e Aljazzira (Qatar), la BBC, l’agenzia Reuters, la France Press. I social network (Facebook, Twitter, Youtube) vengono utilizzati in modo massiccio da entrambe le parti, con l’immissione di materiali privi di ogni riscontro e dall’immenso impatto emotivo, dimostrando per l’ennesima volta che la sovraesposizione comunicativa distrugge irrimediabilmente tutti i messaggi.\nNei casi specifici, l’ipotesi del complotto sionista-saudita non regge di fronte all’osservazione degli equilibri regionali e delle ripercussioni del crollo della Siria sugli stessi paesi che dovrebbero sostenere le rivolte. Dall’altra parte, non si è vista alcuna «transazione pacifica» verso uno stato di diritto privo di discriminazioni e le promesse della ribellione nate dalla collaborazione di laici e Fratelli musulmani rimangono senza frutto. Nella mentalità si mantengono le distanze tra le posizioni ispirate ad un cosmopolitismo giuridico diffuso nelle aree cittadine e la rivendicazione delle identità locali propria gli abitanti delle zone rurali.\nDopo le rivolte di Daraa il regime promette assistenza e tutela ad ogni componente, e subito un nuovo governo forma comitati per elaborazione legislativa, multipartitismo e liberalizzazione dei media. Tuttavia, nulla viene concesso. Già solo le omissioni di Bashar lo renderebbero il principale colpevole del crescente dramma del paese, ma sicuramente pesano anche svolgimenti, implicazioni ed esiti di numerose rivolte finite male un po’ per tutti. Gli interessi dominanti portano soltanto ad un’amnistia parziale per i Fratelli musulmani, illegali dal 1980, e il procedere della repressione dei venerdì di protesta e degli arresti indiscriminati provocano ulteriori spaccature e nuove violenze, defezioni di ufficiali sunniti, supporti al regime di bande sabbiha (fantasma), e l’infiltrazione nelle insurrezioni di elementi legati al network terrorista di Al Qaeda.\nNuove repressioni portano all’occupazione militare delle città con mezzi blindati, all’isolamento di reti telefoniche, Internet, acqua e luce, all’ammassamento degli arrestati in scuole, cinema e stadi. L’incapacità politica si accompagna, come sempre, al controllo mediatico: se in uno scontro muoiono due manifestanti e un poliziotto, nessuno riporta il fatto per intero; per una peculiare contronarrativa ogni notizia che appare su altre fonti viene ribaltata dal regime: il grido di «Allah Akbar» dei manifestanti diventa per la tv di stato un ringraziamento per la pioggia, e così un esodo di 4.000 profughi in Turchia è commentato dal quotidiano Tisrin come «visita ai parenti». [25]\nIl regime ha le spalle al muro ed è costretto a difendersi ad oltranza: l’alternativa è sparire. Rivolte e repressioni radicalizzano lo scontro e generano altri conflitti, le cui conseguenze hanno impatto su tutta l’area. I gruppi di insorti si moltiplicano indistinguibili e acefali, in modi che persino il teorico della «moltitudine» più hardcore faticherebbe ad apprezzare. La Nato non può intervenire e sono coinvolti soprattutto Turchia e Iran, la prima per l’influenza mediorientale che segue alle delusioni europeiste, la seconda perché sarebbe travolta da un governo sunnita della Siria. I primi ammassano armi alle frontiere e supportano i rivoltosi, i secondi inviano aiuti al governo e insieme alle truppe sciite di Hezbollah, nate in Libano nel 1982, sostengono il governo. Israele, per evitare un ignoto ancora più rischioso, si mantiene prudente. Le forze in campo sono difficili da identificare, il regime strumentalizza le paure: ai sunniti ricorda la strage di Hama del 1983, agli alawiti fa capire il ruolo insostituibile della forza, ai cristiani si mostra come baluardo contro violenze come quelle in Iraq dopo il 2003. I curdi, da sempre emarginati, si schierano con i sunniti. Una relativa indipendenza, che accosterebbe i vari interessi particolari, è del tutto impossibile.[26]\nMentre la devastazione della Siria si accompagna a quella di molte altre terre, proseguono le alleanze dell’occidente con Arabia Saudita e Pakistan, da decenni al centro di ogni danno possa funestare l’area mediorientale e non solo, laddove le loro trame arrivano a coprire anche i retroscena degli attentati dell’11 settembre 2001. Tuttavia, l’alleanza economica tra sauditi e gli Usa, nonostante le ricorrenti ambiguità che comprendono le perduranti relazioni del paese con Al Qaeda, [27] procede dagli anni ’30 fino alla recente fornitura di 60 miliardi di dollari in armamenti utili per stabilizzare le conseguenze delle rivolte inauguratesi nel 2011. [28]\nIn Pakistan, sia dalla sua istituzione nel 1947 controllato da una potente intelligence (ISI), a sua volta pesantemente implicata con Al Qaeda e altre forme di jihadismo, [29] vige una politica particolarmente criminale, come dimostra anche l’accusa a Musharraf di aver di ordinato l’omicidio della Bhutto; proprio nei giorni a ridosso della decisione sulla guerra in Siria il paese riceve un aiuto di 6.7 miliardi di dollari da parte del Fondo monetario internazionale, superiore persino alle richieste effettuate. [30] Questi sono i fatti, ma pochi li considerano e nessuno si pronuncia, rendendosi complice. Influenza della neolingua, del politically correct, interessi troppo grandi oppure semplice ignoranza?\nAlle componenti popolari delle rivolte si aggiungono le unità scese in campo da Libano, Libia e Iraq, equipaggiati da Arabia Saudita e Qatar e riconducibili ad Al Qaeda, da Assad accusate di ricevere finanziamenti dagli Usa, i quali a suo dire sarebbero quindi i veri responsabili dell’uso di armi chimiche. Le componenti jihadiste, inizialmente rimosse dai media in quanto dissonanti con i toni prestabiliti dalla comunicazione di guerra, sono molto attive nel farsi propaganda in rete utilizzando immagini truculente ampiamente manipolate. La cultura dell’istant-news _e dell’_info-horror _aggira la censura e si canalizza su piattaforme online e media internazionali, facendo subentrare all’informazione di guerra una guerra dell’informazione in grado di scavalcare il fenomeno dei giornalisti _embedded, che viaggiano con le forze armate e ne assumono le motivazioni.\nSe il clamoroso falso della blogger Gay girl in Damascu_s è difeso da qualche sciocco con la labile scusa che sarebbe anche potuto essere vero, il governo da parte sua istituisce ineffabili gruppi Facebook per migliorare la propria immagine. La propaganda di «pace» è molto sostenuta da organizzazioni come Avaaz, nata nel 2007 grazie al finanziere Soros, che con circa 13,5 milioni di aderenti è la più potente rete di attivisti online; le sue campagne di consenso coinvolgono ogni cosa possa sembrare «_giusta», dalla Palestina al Tibet, pur poi proponendo iniziative ambigue e dannose: tra quelle più recenti, l’istituzione della no-flight zone sulla Libia, che ne ha favorito disfacimento e saccheggio. [31]\nL’opinione pubblica internazionale perlopiù si atteggia a pacifista con il consueto spirito di tifoseria forcaiola, alleata perfetta della vendita delle armi, parteggiando per Assad oppure per gli insorti o anche ostentando un datato e convenzionale antimperialismo, disinteressandosi dello specifico dell’area e dell’opinione della popolazione, vissuta per un anno e mezzo nel terrore degli opposti schieramenti e poi dalla possibile venuta delle mai troppo intelligenti bombe occidentali. Sono stati a lungo disconosciuti i violentissimi e crescenti abusi degli insorti, di cui solo in un secondo tempo si sono scoperte le divisioni in fronti irriducibili. [32]\nI gruppi in lotta sono numerosi e si intrecciano sia nelle posizioni che sul territorio mantenendosi distinti. Nel nord-ovest (Aleppo, Iblid) prevalgono le forze a maggioranza laica dell’Esl, Esercito siriano libero (80.000 combattenti), ma è presente anche la brigata di ispirazione salafita Ahrar Al Sham legata al Fis, Fronte islamico siriano, di matrice islamista (25.000). Al nord (Al Hasaka, Qamishli) si impongono i jihadisti dello Stato islamico dell’Iraq e del levante (25.000), e il Fronte Al Nusra (5.000), affiliato ad Al Qaeda che opera su tutto il territorio e tende ad insediare un proprio emirato (Raqqa). Nel sud (Daraa, Damasco) ribelli moderati come quelli delle delle Brigate Faruq (14.000) hanno fitta rete di supporti e ricevono armi e aiuti da Arabia Saudita, Giordania e Francia; gli Usa hanno impedito che fossero fornite loro armi più sofisticate, così come non è interessata ad eliminare Assad, che ha consolidato il controllo sul centro (Homs).\nLa non coincidenza di interessi, la cui composizione richiede ulteriori specificazioni, è manipolata dal Wall Street Journal e dall’associazione Syrian emergency task force per sostenere l’attacco americano. [33] Il frazionamento delle forze lascia enormi incertezze rispetto alle conseguenze di un eventuale intervento bellico [34] che si propone di essere il più possibile circoscritto e simbolico, senza truppe di terra o cambio di regime, e la cui decisione richiede ampie mediazioni in tutte le istituzioni. [35] Nel frattempo, la Siria continua ad implodere.\n4. Gassificazione\nIl sarin uccide impedendo la respirazione e resta per lungo tempo addosso a chi ne viene esposto, producendo così particolari forme di contagio. Nell’opinione della politica internazionale l’uso dei gas segna la “linea rossa” del genocidio, ma è ipocrita tanto credere che esca fuori dal nulla quanto non voler vedere gli orrori che ne precedono l’uso. Inoltre, sembrano fatte di gas anche molte ragioni, che in qualche modo sono costrette a sparire.\nDietro le opposte narrazioni, un movimento che non ha più voce, dilaniato dal settarismo, costretto ad estinguersi sul territorio e quindi a sopravvivere su web, documentando fatti che si confondono con altri racconti. La guerriglia diffusa disperde i ribelli delle manifestazioni di Homs, Aleppo e Damasco, la guerra fa soltanto gli interessi delle potenze interessate a rafforzare l’elemento sunnita a sfavore di Israele. La popolazione è vitttima, le persone non credono più nella rivoluzione, si preferisce la sicurezza. Nell’incertezza, sembrerebbe papabile che un dittatore venga eliminato per far posto ad un altro dittatore, e tuttavia sembrerebbero non esserci alternative plausibili ad Hassad. Sicuramente, la violenza chiamerà ancora altra violenza. Il presente immobile e travagliato della Siria è questo. Difficile immaginare un futuro. [36]\nDa parte dell’occidente, travolto da crisi economiche dovute proprio a guerre fallimentari e da indecisioni da soft power obbligato, si impongono, con il consueto balletto delle ispezioni e della creazione del cattivo di turno, gli interessi tardo-coloniali della Francia e quelli di gendarmeria mondiale degli Usa. L’Inghilterra si è ritirata, la Germania è neutrale, la Spagna del tutto disinteressata, la Cina auspica una soluzione diplomatica. La Siria è fortemente protetta dalla Russia, che le ha venduto le armi chimiche, trattando inoltre con gli Usa loro gestione e stoccaggio anche nell’ipotesi di guerra. Israele lascia lavorare il Mossad ed evita coinvolgimenti diretti, perdendo progressivamente interesse per il mantenimento di un cuscinetto offerto al paese e preferendo la possibilità di mandare segnali forti all’Iran, che protegge Assad e sostiene Putin.\nIl fronte coinvolge prevalentemente il Medio oriente. La Turchia ha il confine coinvolto da attacchi che, intrecciandosi con la questione curda, ne allontanano la soluzione; la base Nato di Incirlik è vicina al confine e il Consiglio nazionale siriano è all’interno del paese, e il governo temporeggia, assecondando la diplomazia internazionale. Favorevole alla guerra è anche il Qatar, che ha interesse in un nuovo oleodotto inviso invece alla Russia, ed è reputato inaffidabile per le sue disinvolte alleanze: in Siria finanzia i jihadisti del Fronte Al Nusra, in Egitto ha sostenuto i Fratelli musulmani per mollarli con la cacciata di Morsi, in Libia sta con gli occidentali e in Mali con i jiahdisti. Gli Emirati Arabi Uniti, che dal 2000 hanno speso 20 miliardi di dollari in armamenti, rendono la penisola arabica compatta aggiungendosi ai sauditi, mentre il Canada consolida il blocco nordamericano con gli Usa. [37] Le maggiori preoccupazioni sono se convenga o meno far salire il prezzo del petrolio, e se davvero possa essere questo il momento buono per sollevare, da una guerra di posizione, un fronte del conflitto globale particolarmente pericoloso.\nLe forti accuse della Francia verso gli attacchi chimici siriani sono state ridimensionate dalla Russia [38] e smentite dall’intelligence tedesca. [39] Dopo alcune esitazioni, Obama aderisce alla proposta russa del monitoraggio e della messa sotto controllo dell’arsenale chimico da parte della comunità internazionale e sostenuta da Iran. Nel frattempo, vengono rilasciati dopo cinque mesi di prigionia i giornalisti Quirico e Piccinin. Quirico dichiara che anche grazie ai mancati sostegni occidentali «i movimenti rivoluzionari sono stati gradualmente sostituti da cellule fondamentaliste islamiche»; Piccinin riferisce che in «una conversazione via Skype che abbiamo sorpreso tra ribelli» si affermava che i gas erano stati usati dai jihadisti; per una responsabilità non più comune tra gli addetti alla comunicazione, Quirico rettifica sostenendo che questa non costituisce una prova certa. [40]\nAssad stesso ammette di avere le armi chimiche, ma dichiara di non averne mai fatto uso, e pone il termine di un anno per il loro smantellamento. [41] Le conseguenze dell’accettazione da parte siriana di un piano di disarmo unilaterale potrebbe costituire un precedente per promuovere il disarmo dell’intera regione e fornire così un senso effettivo alla parola “pace”. Molto rischioso, forse più della guerra.\nLa lobby filo-israeliana è interessata alla messa in bando delle armi chimiche in Siria per ottenere quello sulle armi nucleari in Iran, ma il perseguimento dei suoi interessi favorirebbe soltanto i jihadisti. Rimane quindi sospeso il conflitto tra Iran e Israele, mentre la soluzione di rafforzare gli elementi moderati del Libero esercito siriano, di ridurre i flussi migratori e di cessare gli attacchi del regime alla popolazione richiederà almeno due anni. L’attacco americano non cambierebbe il confronto a lungo termine tra insorti e regime, rendendo difficile convocare la conferenza di pace Ginevra 2 e dimostrando il deterioramento dei rapporti tra est e ovest e l’impossibilità di un governo mondiale. [42] Un cambiamento che potrebbe aprire prospettive è laddove l’unilateralità successiva al 1989 si infrange a favore di una nuova multipolarità in cui l’occidente appare diviso. [43]\nL’esigenza occidentale di un impegno chiaro e ratificato sulla consegna dei gas supera le richieste russe. Sono inconciliabili anche le richieste delle parti, le quali controllano ognuna il 40% del territorio: Assad non può gestire la sua defenestrazione e il paese non rimarrebbe unito se controllato dagli insorti. I sunniti vogliono esercitare il potere della loro maggioranza, gli alawiti non glielo concederanno mai, i curdi si contentano della parziale autonomia e i cristiani «non sanno più a che santo votarsi». Una separazione in federazioni è impossibile per l’enorme mescolanza che esiste tra i diversi popoli. La revisione delle frontiere implicherebbe ricadute sull’Iraq e sui curdi della Turchia, con le conseguenze immaginabili. [44]\nÈ evidente che non servono più prove di forze e intromissioni da parte di altri governi e di istituzioni internazionali: piuttosto, è necessaria la prevenzione da parte di una comunità internazionale capace di favorire condizioni favorevoli allo sviluppo, fine dello sfruttamento e salvaguardia della dignità. [45] Questa denuncia del generale Fabio Mini fa comprendere come sia ormai imprescindibile cambiare l’approccio nei confronti della guerra e della pace e superare retoriche stantie, tanto guerrafondaie quanto pacifiste. Al riguardo, c’è l’idea di Tzetan Todorov di riorganizzare la difesa europea come «potenza tranquilla», istituendo un’intelligence di filosofi che possa restituire al vecchio continente autonomia decisionale e prestigio culturale e renderlo capace di interventi diplomatici in grado di garantire maggiore pluralismo agli equilibri mondiali. [46]\nA fianco di una guerra infame e di un’informazione indegna, nel paese si mantiene un intreccio culturale e religioso ricco e antico. Nel deserto alcuni culti pregano per la definitiva rappacificazione tra Lucifero e Dio che precede la Parusia. Le spoglie di San Giovanni Battista sono custodite nella moschea omayyade di Damasco e sono venerate dagli stessi musulmani. [47] In risposta a questa ricca complessità, in cui il fattore religioso costituisce un’antropologia impossibile da rimuovere in nome di un generico e piatto laicismo, il pontefice Francesco ha promosso un digiuno e una veglia per la pace rivolta «a tutti i credo e confessioni e ad ogni uomo di buona volontà», trovando adesioni anche in ambienti inclini all’ateismo.\nA questa iniziativa ha aderito da Damasco il Gran Muftì di Siria, Ahmad Badreddin Hassou, leader spirituale dell’islam sunnita. A San Pietro, i versetti del Corano sono risuonati assieme alle preghiere cristiane, anche se i siriani si sono divisi in due file, a seconda dell’orientamento politico. I cattolici tradizionalisti hanno espresso contrarietà, mentre cinquanta confessori erano a disposizione dei fedeli. Il pontefice ha denunciato guerre fatte solo per vendere armi e ha sostenuto la necessità di una soluzione negoziale, come in diversi modi già espresso nei giorni precedenti. [48] Il tweet del 5 settembre sembra particolarmente significativo: «Con tutta la mia forza, chiedo alle parti in conflitto di non chiudersi nei propri interessi»; il proposito appare quello di dirimere la radice dei conflitti senza negarli. Dal vertice di San Pietroburgo, invece, nessuna notizia. Ad ogni modo, fuori dall’Italia il gesto del papa non ha ricevuto molta eco.\nOrwell riconosce che la popolazione («people»), quella stessa chiamata in causa da tutte le dichiarazioni ufficiali, la medesima che sconta ogni decisione di guerra e pace, ha una compiaciuta disponibilità ad essere manipolata dalla propaganda e dalla neolingua. I membri della popolazione permettono, senza farsi nemmeno pregare troppo, quell’inibizione controllata delle capacità mentali induttive e deduttive che porta, ricorda l’autore di 1984, a non cogliere le analogie, a non percepire gli errori logici, a equivocare gli argomenti più semplici, a provare avversione verso qualsiasi tentativo di elaborare una dialettica di pensiero capace di portare oltre la supina accettazione dell’esistente. [49]\nLa guerra, secondo Orwell, era una delle condizioni su cui il mondo si reggeva, ma non era più una lotta disperata per distruggere il nemico, come nei primi anni del secolo passato, e non permetteva più alcun risultato decisivo, nessun vincitore. Con l’obiettivo principale di permettere il consumo senza migliorare le condizioni di vita, si stabilisce «uno stato di guerra, con scopi limitati, tra combattenti che non sono capaci di distinguersi l’un l’altro, che non hanno una vera e propria ragione per combattersi, e che soprattutto non sono divisi da alcuna differenza ideologica.» [50]\nLe nostre guerre globali non finiscono mai e tuttavia impazzano di ragioni e ideologie prese spesso un po’ a casaccio, distinguere è difficile e piace di più sentirsi nel giusto. Tuttavia, cosa sia giusto, difficile dirlo. Il politically correct si è imposto nei media propagando una castrazione linguistica che distrugge la complessità del reale proprio laddove le questioni sono più urgenti. Osserviamo la Siria ma non ne comprendiamo la cifra e non sappiamo dargli un volto, mentre noi non siamo più prossimi nemmeno a noi stessi. Il dramma siriano parla lingue e nomi che rimangono estranei ed è scritto in modi che dobbiamo continuamente filtrare pur non ottenendo mai alcuna certezza. La guerra è pace. La libertà è schiavitù. L’ignoranza è forza.\n•\n[1] Statement by the President on Syria, The White House. \n[2] Georges Malbrunot – Bahir al Assad: La mise en garde à la France, «Le Figaro», 2.09.2013.\n[3] Comitati di coordinamento locale (Ccl), _Manifesto della rivoluzione siriana, _in «Limes» 3/11, “(Contro)rivoluzioni in corso” 07.2011, pp. 78-80.\n[4] George Orwell, 1984 (1949), Mondadori, Milano 1982, p. 231.\n[5] Ibid p. 233.\n[6] Ibid, p. 231.\n[7] Ibid, p. 239.\n[8] Ibid, p. 331; 332.\n[9] Ibid, pp. 212-242; 331-342.\n[10] Naomi Klein, No Logo (2000), Baldini&Castoldi, Milano 2002, pp.143-151; Mario Perniola, _Disgust_i, Costa&Nolan, Genova 1998, pp. 21-32.\n[11] Israel Shamir, Carri armati e ulivi della Palestina, Editrice C.R.T., Pistoia 2002, p. 163-164.\n[12] Francesca Bellino, Glossario del cronista onesto, in «Limes-quaderni speciali» a.4 n.1, “Media come armi” 4.2012, pp. 215-221.\n[13] Sezione Medio Oriente, Latakia, geografia, etnie punti strategici, «Geopolitical Center» 31.05.2013.\n[14] Wikipedia: Alauiti, 18.09.2013\n[15] Michel Shammas, Per i cristiani è l’ora del riscatto, «Limes 1/2102», “Protocollo Iran”, pp. 183-188.\n[16] AAVV, Süryaniler – religious music, folk music, Kalan Müzik, Istanbul 2002 (cd + booklet) pp. 72-81.\n[17] Gian Micalessin, Noi cristiani di Maloula cacciati dai ribelli: volevano convertirci, «Il Giornale» 08.09.2013.\n[18] Centro Rok, Gli alauiti divisi tra fedeltà e rivolta, «Limes 1/2102» cit. pp. 197-202.\n[19] Eugenio Dacrema, Al Assad, il leader che provò a riformare la Siria, Linkiesta 10.09.2013.\n[20] Siria – I crimini dei ribelli, «Internazionale» n. 967, 21.09.2012, p. 25.\n[21] Diego Caserio, La rivoluzione damascena vista da dentro, «Limes» 1/2012, cit., p. 157-168.\n[22] Ipek Yezdani, Al confine con gli sfollati, «Hürriyet», su «Internazionale» n. 902, 17.06.2011, p. 20.\n[23] Jon Lee Anderson, L’implosione della Siria, «The New Yorker», «Internazionale» n. 938, 2.03.2012, pp. 38-45.\n[24] Fabio Mini, Mediterraneo in guerra, Einaudi, Torino 2012, pp. 139-142.\n[25] Lorenzo Trombetta, Sangue e misteri sulla via di Damasco, «Limes 3/2011» cit., pp. 65-78\n[26] Olivier Roy, In Siria si scontrano Teheran e Ankara, «Internazionale», n. 912, 26.08.2011.\n[27] Nafeez Mosaddeq Ahmed, Guerra alla libertà Fazi Editore, Roma 2002, p. 255, passim.\n[28] Jacques Charmelot, Dal re saudita parte la controrivoluzione a suon di dollari, in «Limes 3/2011» cit., p. 42\n[29] B. Raman, Le maschere dell’ISI, da Vulcano Pakistan, «Limes» 1/2008 pp. 83-88, anche su Le maschere di Osama, «I classici di Limes» 1/2011, pp. 173-179.\n[30] Pakistan: FMI accorda piano aiuto, «Borsa Italiana», 4.09.2013.\n[31] Margherita Paolini, _Siria, un caso da manuale di disinformazione strategic_a. in «Limes-quaderni speciali» cit., pp. 105-114.\n[32] Arold Lund, Chi sono e cosa vogliono i ribelli siriani, «Internazionale» 30.08.2013, on line\n[33] Elisabeth O. Bagy, «The Wall Street Journal», su «Internazionale» n.1016, 6.09.2013, pp. 14-15; Buio, «Internazionale« n. 1017 p. 5.\n[34] Il rischio di un nuovo Iraq, «The Independent», su «Internazionale» n. 1015, 3.8.2013, p. 19.\n[35] Niccolò Locatelli, 10 domande e 10 risposte sull’intervento militare in Siria, «Limes online» 1.09.2013.\n[36] Gabriele del Grande, Speciale Siria: la rivoluzione tradita, «Fortress Europa» 24.10.2012.\n[37] Gigi Riva, Chi va con Obama? «L’Espresso» n. 36 a. LXI, 12.09.2013, pp. 68-71\n[38] Lavrov: prove su armi poco convincenti, «Repubblica», 2.09.2013.\n[39] Gianni Candotto, L’intelligence tedesca stronca Obama: Assad ha sempre vietato ai suoi l’uso dei gas, «Qelsi Quotidiano» 8.09.2013.\n[40] Leone Grotti, Quirico: “la rivoluzione siriana non è più quella laica”, «Tempi 9.09.2013»; Riccardo Grezzi, Piccinin: “Non è stato Assad ad usare i gas”, «Qelsi Quotidiano» 9.09.2013; Siria, Mosca: “Consegni armi chimiche” Damasco accoglie con favore l’iniziativa_ __«Repubblica», 09.09.2013._\n[41] Siria, Assad ammette: “abbiamo i gas”, «Ansa» 21.08.2013.\n[42] Paul Salem, Colpire Damasco perché Teheran intenda, «L’Espresso» n. 36, cit. p. 73.\n[43] Gilles Kepel, Big Bang mediorientale, «Le Monde», «Internazionale» n. 1017, 13.09.2013.\n[44] Bernard Guetta, Il rompicapo siriano, «Internazionale online», 9.11.2013.\n[45] Maso Notarianni, Fabio Mini: un generale contro la guerra, «Espresso online», 9.09.2013.\n[46] Tvetan Todorov, Il nuovo disordine mondiale, Garzanti, Milano 2003, pp. 53-60.\n[47] Antonio Picasso, Paolo Dall’Oglio, un prete sulla via di Damasco, «East» n. 46, marzo/aprile 2013, pp. 68-72.\n[48] Carlo Andrea Finotto, Il digiuno di pace di papa Francesco, «Sole 24 Ore», 7.09.2013.\n[49] George Orwell, p. 237.\n[50] Ibid, cit. 213.\n•\nFotografia: Claudio Comandini, “Strutture precarie” – L’Aquila, agosto 2010."
  },
  {
    "objectID": "posts/pages/2016-04-02-aaa-industria-filosofica-nel-salento.html",
    "href": "posts/pages/2016-04-02-aaa-industria-filosofica-nel-salento.html",
    "title": "AAA: Industria Filosofica nel Salento",
    "section": "",
    "text": "«Industria Filosofica ricerca giovani filosofi da inserire nell’avvio della propria catena di montaggio. Menti pensanti, cioè, in grado di elaborare innovative cure per l’anima attraverso l’utilizzo pratico della filosofia.» A Corigliano d’Otranto s’inaugura un laboratorio di pensiero e società che può offrire stimoli ad ogni centro.\nIl progetto Industria Filosofica è nato da un’idea di Ada Fiore, scrittrice ed ex sindaco di Corigliano d’Otranto, e coinvolge altri sette soci, tre dei quali imprenditori. L’obiettivo è costruire pensiero e lavoro grazie ad un’industria creativa nella quale trovano spazio giochi di ruolo, romanzo filosofico, eventi culturali, e altri servizi. Sono poi diffusi prodotti di tipo kaloterapeutico, capaci cioè di curare appassionando al bello e al libero pensiero: libri, cibo, artigianato, gadget, giochi. Il Parco Sophia, finanziato da azionisti, ha un costo al pubblico di 2 euro, direttamente corrisposti ai ragazzi del liceo e dell’istituto tecnico locali che vi prestano servizio. Si svolgono inoltre incontri pubblici a cui hanno già partecipato studiosi quali Oscar Brenifier, Serge Latouche, Michela Marzano.\nL’iniziativa ha un proprio retroterra. Nell’estate del 2012 Corigliano, che dal Salento guarda verso la Grecia, portò nel paese, la filosofia al potere, accogliendo i visitatori in un giardino del pensiero diffuso. Uno sportello di consulenza filosofica tenuto da Graziella Lupo, impegnata anche in un master presso l’Università Ca’ Foscari, coinvolse tutta la cittadinanza in laboratori basati domande fondamentali, e quindi non su emozioni, ma sulle idee che abitano il mondo: «Chi sei?», «Che cos’è la paura?»; inoltre, i politici furono costretti a interrogarsi attorno «limite e responsabilità della parola». Le questioni sono state poi diffuse anche in cartoline messe in vendita nei negozi della località.\nL’iniziativa rappresenta uno stimolo per laureati e studiosi capaci di impegnarsi nella diffusione sociale di una qualche consapevolezza: la quale, nonostante i pregiudizi, ha inevitabilmente anche aspetti operativi. E anche se l’immagine della* catena di montaggio* risulta un po’ lontana dall’ampiezza di visione di cui necessita la pratica della filosofia, per la quale risulta più appropriata l’idea di mosaico, di cui peraltro una realizzazione straordinaria è offerta proprio dalla cattedrale di Santa Maria Annunziata di Otranto, è comunque certo che l’esempio di Corigliano aspetta di essere in qualche modo raccolto anche da altri centri.\nL’appello diffuso sul sito.\n\nA.A.A. CERCASI FILOSOFI\nIndustria Filosofica, azienda unica nella costruzione del pensiero, cerca filosofi da inserire nell’avvio della propria catena di montaggio.\nLe mansioni richieste riguardano:\nESPERTI nella produzione della consapevolezza di vivere\nADDETTI alla distribuzione del senso della bellezza\nPREPOSTI ai brevetti per le cure dell’anima\nRESPONSABILI per la ricerca di bisogni veri\nINCARICATI alla realizzazione di oggetti di valore autentico\nSe pensi di poter essere un “ingranaggio di valore” per questa nuova Industria, fatti sentire.\nScrivi solo se sei interessato ad un mondo migliore.\n\nPer contatti: info@industriafilosofica.it\n•\nFotografia: “Mosaico di Otranto” (senza data)."
  },
  {
    "objectID": "posts/pages/2012-07-25-litalia-ha-vinto.html",
    "href": "posts/pages/2012-07-25-litalia-ha-vinto.html",
    "title": "L’Italia ha vinto",
    "section": "",
    "text": "Dove si vince la partita e si incontrano quattramicialbar a fare festa e sono funerali di stato. Dal romanzo “Basso Impero”.\n«Cosa significano queste carte?» _ «Servono per vedere il futuro.»_\nLa partita procedeva da un quarto d’ora e già era stanca. Ingiurie erano dedicate a tutti i partecipanti al gioco, con rare incitazioni in forma d’insulto. Non era una partita di quelle che stai attizzato.\n«E che vuol dire ?» «Il Folle, il Diavolo, il Giudizio rovesciato, la Torre pure, la Morte. Perdiamo.» «E ci volevano le carte per capirlo?» «Ci vediamo qualche filmetto?» «Faccio una canna.» «Un’altra? Dammi una carta da cento.» «E chi ce l’ha. Da mille. Fare comunque canna.» «Arrotolala intanto.»\nPippano pippano e strapippano. Arriva il gol della Nigeria. A Porkoskin va di traverso. Soffia sullo specchio accuratamente rifinito di striscioline bianche, e la polveretta va tutta intorno nel salotto buono.\n«Cretinodeficentepezzodimerdaidiotaimbecillefrocio!» _ «Ma questi cazzo di negri…»_\nSenza prodursi in ulteriori spropositi, si pippano tutto il salotto buono, lo spolverano infilando il naso in ogni angolo e in ogni fibra, regrediscono a livelli futuribili. E restano catodici svariati minuti. Poi, la frenesia s’esterna.\n«Senti…» «Non ho voglia, Lele. Non ora.» «Dai che ti va più che ha me.»\nSi avvicina e gli si mette sopra.\nQuella vittoria non se l’era aspettata nessuno, ma tutti trovarono l’obbligo di festeggiarla. Ogni piazza invasa da un tumulto di grida e bandiere, caroselli isterici per un gol all’ottantanovesimo minuto e un altro ai supplementari contro la Nigeria, in vantaggio dal ventesimo. E come in tutte le città del paese, la piazza di decibel impazzita, sul corso parate con donne bruttissime inelegantemente mascherate da bandiera italiana, e tuffi in fontane, scalate ai monumenti, gente che butta i rifiuti dalla finestre, atti vandalici generici.\nPure il tossico è felice, e con un mantello bianco rosso e verde e la mano stesa fa davvero una bella figura. Le crickcrok sono patriotticamente vestite con la maglia dei giocatori della nazionale. Sullo spartitraffico, assediato da vetture d’ogni sorta in caroselli di tripudio tricolore, si incontrano Giggi, che ha visto la partita al bar insieme a tutti ed è entusiasta, con Lele, che ha appena fatto una strage, e Porkoskin, inevitabilmente complice.\nMentre Porkoskin stava sbocchinando il cazzo sporco di merda di Lele che se l’era inculato, i genitori di Lele si sparavano. E quindi lui uccide la madre che ha ucciso il padre: durante il tifo gli spari non si distinguono. Poi prende soldi, libretto degli assegni, carte di credito, gioielli, oro e pistola e se ne va.\nMentre sono in piazza a pianificare, entra in scena Mario in un Maserati pieno di bandiere. Con un urlo e due trombette da stadio, annuncia l’intenzione di andare a fare giustizia in città per festeggiare il furto dell’automobile e la sconfitta degli sporchi negri.\n*«Ma ‘ndo l’hai rimediato ?»* «Lo ’nculato a uno che era andato a pià il giornale e figurate  se co la partita lo cercavano! Eh eh eh!»«Il 190?»«Fuso. Rimasto a Vermicino. Nu’ rompete li cojoni, ’namo.»\nPer arrivare alla città c’è una sola strada che conosce tante deviazioni. Qui il paesaggio si offre inconsueto, con luoghi che potrebbero essere ovunque, e quasi sembra di essere condotto in altre città. Queste deviazioni riportano poi improvvise alla vista rassicurante delle grandi piazze, da cui poi si snodano altri percorsi, dentro la stessa e in altre città.\nAd uno degli incroci di queste strade c’è Abdul, dal Togo. Non sa come stanno i suoi figli, sua moglie. Manda loro i soldi, centocinquantamila al mese dal guadagno al semaforo. Un terzo le tiene per se. Qualcuno dice che i suoi guadagni sono più alti e che non paga le tasse, e che a furia di pulirli i vetri si sporcano di più. Dorme alle rovine dell’acquedotto Felice. Non è mai invadente, ringrazia, ed augura la buona fortuna agli automobilisti, sempre.\nPresso le arcate è stato trovato il suo corpo carbonizzato, col cranio spaccato, e tre colpi in pieno petto inferti successivamente al suo decesso. L’Italia aveva vinto, e con i rumori dei festeggiamenti non se ne sarebbe accorto nessuno.\nA Porkoskin l’hanno lasciato a maledire il giorno che continua a sorgere seminando massacri. È stato lui a terminare Abdull, per pietà, dopo che gli avevano dato fuoco, e visto contorcersi urlando. Adesso il coraggio per terminare se stesso non lo trova. L’unica cosa sensata da fare, e non gli riesce. Lele è scappato con gli altri, la pistola gli è rimasta in tasca per sbaglio, ora la getterà via da qualche parte.\nVerranno le guardie, lo porteranno al gabbio, questa volta non può inventarsi storie. Ma non farà i nomi. Non è un infame. E l’Italia ha vinto.\nGli altri si ammazzano contro un muro mentre vanno a prendere i cornetti correndo a centoventi all’ora. Sopravvive solo Giggi che all’ospedale si fa un sacco di amici e passa la giornata a vedere la televisione ed organizzare serate e businesse.\nFunerali di stato di Abdull, a reti unificate, discorso delle più alte autorità. Giggi riconosce:\n«Hanno fatto bene a dare spazio a quelle cose importanti e a quella brava persona, che io ho pure conosciuto».\nE già che c’è, si incazza, come tutte le brave persone, e pontifica, con consenso unanime:\n«Quell’infamata del decreto Biondi, che rimette in libertà tutti i ladri. Che io l’ho puro votati questi, perchè erano quello che ci voleva per risollevà l’Itaglia. Intanto la brava gggente more e l’infami prospereno, e ce rovinano puro la soddisfazione delle partite che uno vince perché se lo merita. Ma Forza Itaglia e daje e daje che io c’ho la speranza che tutte le persone oneste come noi possano un giorno sconfiggere tutta l’ipocrisia del mondo, ecc..»\nNon si capisce se finge o se non ricorda o se proprio non si rende conto. Neanche quando vengono le guardie e gli annunciano il trasferimento.\nPorkoskin già da una misura di tempo per lui incalcolabile è in cella d’isolamento a Regina Coeli, dove cinque presunti banditi su sei sono extracomunitari e due sono scuri scuri. Ogni tanto lasciano qualcuno dopo mesi perché innocente, ma comunque qui tutti dicono di essere innocenti, tutti tranne lui, che proprio non può e non vuole. Sanno ormai chi è e lui ha paura che minimo minimo lo uccidano da un momento a quello prima, e non si muove dal lettino da giorni senza più tempo. Grida soffocate, nei corridoi, nei cortili, nella sua testa, e dallo spioncino una rete, alle finestre un intrico di reti, reticoli dovunque assalgono gli occhi, chiusi fra le loro feritoie. Il cibo ha un puzzo orrido e arcano che nemmeno Dante si sarebbe figurato, e le sue mani stringono imploranti Famiglia Cristiana. In crisi di conversione, non sa se dorme o se è desto, non vuole più parlare, mai più con nessuno, solo con Gesù Bambino. Che chissà che gli frega di uno stronzo del genere. O forse si. Massì, dai, si. Tanto, per quello che può servire…\nRitrovata la pistola, registrata dal padre di Lele, si palesa tutta la merda della vicenda. Seguono processi che non finiranno mai, mentre sorgono centri culturali dedicati ad Abdull gestiti da bianchi, e gruppi eversivi, sempre più bianchi, di camerati a favore di Porcoskin libero, e le cazzatone dei giornalisti prosperano alla grande.\nIl sole implacabile secca le piante più deboli. Non vuole piovere. Non vuole proprio. Ma proprio no.\n•\nTratto da: Claudio Comandini, Basso Impero, Sovera Roma 2006, pp. 60-62. Musica: L’Italia ha vinto (Comandini), registrata al Sound Club di Marino da Ernesto Ranieri nel maggio 2007. Claudio Comandini, voce, tromba, elettronica – Caterina Rosolino, kora – Ernesto Ranieri, chitarra elettrica – Francesco Ranieri, basso elettrico, batteria, percussioni. Fotografia: Claudio Comandini, “Forza, Italia” – Bologna-Roma 2011"
  },
  {
    "objectID": "posts/pages/2015-02-28-i-colori-del-noir.html",
    "href": "posts/pages/2015-02-28-i-colori-del-noir.html",
    "title": "I colori del noir",
    "section": "",
    "text": "Noir e letteratura. Daschiel Hammett e “The Maltese Falcon”. I racconti di “Tutto il nero dell’Italia” e la provincia italiana. Paranoia e trastullo. Mistero ed eccellenze.\n1. Il giallo e il nero\nCrimine e corruzione per le buie strade della città, avvolte da tristezza e cinismo. Tra le diverse epoche che favoriscono tali ambientazioni, forse il riferimento più pieno può trovarsi negli anni trenta che, tra crisi economica e populismi politici, sembrano molto somigliare ai tempi nostri, dove tale dimensione si estende dalle metropoli ad ogni provincia. Tuttavia, ormai tutte le lotte sembrano già sbagliate prima ancora di essere intraprese e manca un pessimismo capace di sistematicità: il nostro caos ama i paradossi, esige procedure rigorose ma trascura ampiamente ogni logica, soffre di una necessità implacabile che però sembra non chiedere più soluzioni.\nPrende così forma un’assenza estrema, dalla presenza a volte ingombrante. Possiamo anche chiamarla male. Suo simbolo ricorrente è il nero. Mentre il rapporto tra globale e locale incrementa le problematiche, pure nella narrativa italiana in Italia si impone il termine noir, inizialmente conferito dai francesi in ambito cinematografico. Una dimensione oscura e contraddittoria, densa di assurdo realismo, che prospera sul malaffare, di carattere poliziesco ma senza giustizia. Il noir è questo, ma può conoscere anche altre trame, le sua maglie ampie e sfumate confinano spesso con quelle di un altro colore, il giallo, caratterizzato a sua volta da fitti intrecci, conseguenzialità rigida e finale a sorpresa, il cui nome deriva da una vetusta convenzione editoriale tutta italiana\nLa pessima letteratura prende molti colori, più spesso nessuno; quella che vale qualcosa, può anche assumere toni gialli o neri, ma non basta mica un crimine o la sua condanna. Deve saper parlare oltre generi e stili e anche indipendentemente dalla storia, nella quale sussiste sempre una relazione tra schema narrativo e senso del mondo: proprio il romanzo consiste nella propria forma più pura nell’applicazione letteraria di un modello scientifico. Il punto è però che nell’intreccio di complessità di questo nostro strano reale saltano cause ed effetti, casi e soluzioni, e pur se domina l’assurdo c’è sempre una ragione ostinata ad investigare.\nThe Maltese Falcon (1930) di Dashiell Hammet, dal quale sono stati tratti tre diversi film, tra cui quello celebre con Humphrey Bogart diretto da John Huston nel 1941, formula alcune caratteristiche dell’_hardboiled _americano: scrittura asciutta, personaggi cinici, intrecci complessi, colpi di scena e dialoghi serrati; il detective Sam Spade, bevitore e fumatore convinto, duro, scaltro e moralmente ambiguo, protagonista del romanzo e di tre racconti, ne rappresenta l’emblema. Il ritmo della narrazione è scandito tra eleganza e volgarità, le descrizioni si soffermano su dettagli caratteristici e bizzarri. Lettura materialista della società, suggestioni gotiche e competenze investigative si fondono in un’urbanistica del crimine agitata da esistenze insensate che trovano scampo nell’esercizio di una grottesca ironia e nel portare a termine il proprio lavoro.\nQuasi un secolo dopo le nebbie californiane di Hammett, la metropoli ha ormai espansione globale e il malaffare fiorisce con tutta evidenza anche nei luoghi più poveri della provincia italiana che, nera, fluida e puzzolente com’è, si offre a più di una metafora, trovando spesso esiti in storie lineari e frammentarie. Ad ogni modo, complicata o semplice che sia, una storia bisogna sempre saperla raccontare. Possono però ispirare diffidenza giallisti indaffarati a far credere di essere in grado di risolvere i _misteri d’Italia _e le sorti dello scrivere che però rispetto alle questioni più specifiche non sembrano mai molto svegli: forse, le capacità deduttive gliene hanno fregate tutte i loro personaggi, ed è inutile che i critici cerchino di restituirgliele. Le scoreggianti facilonerie da salotto di cui fanno a gara professorini e scrittorelli in cerca di visibilità e legittimazioni possono essere asfissianti, ma passano in fretta. La pluralità di codici nella quale si muove lo scrivere contemporaneo può venir tematizzata senza forzare patenti di letterarietà sulla base di modesti postmodernismi fuori tempo massimo.\nIn ogni forma in cui può essere proposta, la scrittura esige un interrogarsi e non può compiacersi di finzioni fini a se stesse. Se Hammett aveva una vocazione sperimentale e perseguiva il preciso intento di elevare la detective fiction a forma d’arte, da un po’ di tempo va di moda abbassare gli standard culturali per farci entrare tutto e compiacere un pubblico che forse neanche esiste; alla base di tali aberrazioni, uno scrivere concepito quale puro rispecchiamento personale. Un po’ come farsi una pippa e chiamarla sesso. Codificare il noir per costituire un’accademia, pur se trucida, e formulare una morale, per quanto contorta, è una preoccupazione propria a queste masturbazioni. Gli esempi possono anche incappare in qualche successo, ma questo non vuol dir nulla. Pretendere meriti per una commercialità spinta che vuol piacere esibendo l’assenza d’ambizioni stilistiche è un po’ come tagliarsi il cazzo per evitare di offendere chi non lo ha, credendo che questo possa soddisfare qualcuno. Cosa diversa può però formularsi cercando particolari cifre stilistiche in una letteratura chiamata all’appello da un presente che come ombra ci accompagna e sfugge di continuo.\n2. Cartografia dell’Italia in nero\nGialle e nere sono anche le Pagine Gialle. Nell’ormai sterminata produzione di noir italiani, consultiamo assumendo come loro parzialissima forma l’antologia Tutto il nero dell’Italia (Edizioni Noubs, 2007). Venti racconti di autori diversi, uno per regione, ambientati in venti differenti città, per un ritratto della penisola in nero che può evidenziare portate e limiti della narrativa di genere. La prefazione di Valerio Varesi evidenzia che le narrazioni capaci di rappresentare con efficacia il mondo odierno si avvalgono perlopiù degli schemi dell’investigazione poliziesca; si può aggiungere che tali narrazioni prediligono spesso, e non a caso, argomenti di cronaca nera o comunque legati al mondo del crimine, mentre spesso a livello stilistico sfuggono alle canonizzazioni narrative per aderire in maniera più diretta a vissuti e situazioni reali.\nTali narrazioni forniscono voce immediata a questioni urgenti che riguardano gli squilibri del paese e il senso di vuoto personale, quali le morti bianche provocate dalla speculazione e quelle determinate dalla quotidiana follia domestica. Il confine tra routine ed esplosione omicida è molto labile: il male, più che banale, è addirittura normale, legato ad un «autoaffermazione» che o «presuppone l’annullamento dell’altro», o procede «verso una cupa dissolvenza di sé».\nQueste piccole pagine gialle del disagio descrivono così un paese definibile come post-federalista. Le amministrazioni locali esasperano i drammi nazionali, gli scorci paesaggistici s’impongono con molta più nettezza che nei vecchi intervalli delle bianco e nere televisioni di una volta, i dialetti sono riconosciuti come lingue proprio mentre si contaminano con slang di altre provenienze oppure si perdono definitivamente. La sfida effettiva, del tutto opposta alla retorica del localismo, e non sempre raccolta, è che la promozione di ogni ambito a territorio letterario possa permettere alle diverse regioni e città di recuperare un proprio cosmopolitismo, che peraltro apparteneva loro ancor prima dell’essere parte di una nazione più ampia: questo permetterebbe una vasta eterogeneità di posizioni, nessuna di identificabile con una retorica nazionale, nessuna schiacciata su quella povera cosa a cui è ridotta la politica del nostro paese.\nChiara Bertazzoni, curatrice dell’antologia, afferma che questi racconti costituiscono un’Italia «variegata ma solida, poco nota ma proprio per questo tutta da scoprire, che muove i suoi passi attraverso le innumerevoli e cangianti sfumature del nero.» Cerchiamo di orientarci in questa sorta di atlante aiutandoci con il Dizionario dei Simboli di Chevalier e Gheerbrant, per il quale il nero, colore-non colore e controcolore di ogni colore, è associato alla tenebre primordiali ed è espressione della passività assoluta e della perdita definitiva; è però anche simbolo di fecondità, rigenerazione e vita latente. Sono poi neri anche i confini geografici che separano e uniscono regioni e nazioni, e nere sono le parole sulle pagine bianche.\nOsserviamo ricorrenze e gradazioni di nero, bianco, grigio e altre tinte, soprattutto del rosso: i colori che prevalgono e alcuni dei più singolari, legati tra loro da differenti ordini di relazioni. «Bianchi e neri» sono i sogni di un matematico innamorato a Bologna (Marinella Lombardi), ma anche la storia di una ragazza pugliese stuprata e uccisa dal proprio cugino (Aleks Kuntz). Bianchi sono i «silenzi di abeti» che ad Aosta ovattano tentazioni maligne di tradimento, furto e omicidio (Fabio Mazzoli). Bianchi sono i soffitti: sotto questi, a Milano sorprende la vista del cadavere di una donna amata uccisa da chi più si stima (Matteo Fraccaro), in un ospedale di Isernia agonizza per nostra responsabilità qualche congiunto (Mirco Cantoro), a La Spezia si macchiano del «lampeggiare di un’ambulanza» per soccorrere inutilmente chi va incontro all’’ennesima morte bianca (M.Merisi). Bianchi soffitti di un casale della Toscana sono «circondati di travi annerite», a Trento appena al disotto vi aleggia una «densa oscurità». Sempre a Trento bianca è la neve, che poi assume l’indefinito colore «sporco e slavato» di una veste nuziale corrotta, di un matrimonio guastato (Renzo Saffi), bianca e «frammista a ghiaccio» torna la neve a Napoli, mentre un amore e altre speranze muoiono (Valerio Lucarelli).\nNera è la laguna di Venezia mentre minaccia pioggia e un alcolizzato è in crisi di violenza (Matteo Scandolin), nero è il «lungo cappotto» di un commissario che a Teramo si scopre solidale con chi ha fatto fuori una strozzina (Igor De Amicis), neri sono il dente cariato e la cravatta di un giovane che a Sassari conquista la maturità uccidendo con una poeticissima scopa in culo il padre padrone stupratore incestuoso (Gianni Tetti). Bui, «incapaci di illuminarsi e offrire calore» sono certi vicoli di Napoli, assimilati alle anime di chi, senza che nessuno se ne preoccupi, ha perduto lavoro e tutto, e sceglie di vendicarsi facendosi uccidere da una persona vicina all’ex-principale (Valerio Lucarelli).\nInesorabilmente grigia è la città, tanto Palermo, «inferno grigio e irrespirabile» (Davide Cammarone), quanto Milano, dove anche nelle descrizioni dei pittori «tutto emana grigio» (Matteo Fraccaro). Grigio è il mare di Trieste, che lascia il suo profumo alla città assieme al «Carso freddo» (Elena Vesnaver). Grigio è il Molise devastato da affari stupidi e criminali i cui gestori effettivi sono i potenti sempre pronti a farla franca (Mirco Cantoro). Le case, presso la collina di Grumento in Basilicata, sono «color pastello», il fiume Agri è sovrastato da pinnaccoli di «roccia brunodorata» (Stefano Santarsiere).\nI corpi, finché sono vivi, anche se chi li vede è invisibile, sono circonfusi di colori, ad Ancona come altrove: «aloni grigiastri si tingono di giallo» nel tossico che ruba uno stereo, c’è il «rosso vivo» della* «crudeltà spontanea dei ragazzi»* e il «rosso marcio cattivo» di quella «rancorosa» degli adulti (Paolo Agaraff). I corpi, come in ogni storia di morti ammazzati, a Torino in Abruzzo e sulla Linea Gotica, si producono in sangue: una rossa chiazza «si allarga sul pavimento» (J. P. Rossano), è poi «sulle mattonelle bianche» (Igor De Amicis), e infine sporca «divise lacere» di nemici assimilati dal morire (Simone Togneri). I corpi morendo si riempiono di «chiazze rossastre» per aver troppo disinvoltamente accettato di lavorare con scorie tossiche (M.Merisi). In questi chiaroscuri pronti a colorarsi di tinte e sfumature, nulla è definito «torbido»: il nero può conoscere persino una propria spietata chiarezza, assumendo in sé alcune delle caratteristiche del bianco a cui solitamente è contrapposto, eppure resta sempre e comunque quel che è.\n3. Il male e le città\nRiccardo Strada nella postfazione al libro La sosta dell’uomo in fuga individua quale tema dominante dei racconti un’esasperata volontà di individuazione che infine si arrende alla fuga, perlopiù dettata da un qualche «oscuro passato»; in tale movimento, la «terra» offrirebbe riparo e consistenza, grazie all’appartenenza ad un territorio e ad una storia, cioè ad una ben definita identità. L’analisi sembra piuttosto di comodo e soffre di un ottimismo insostenibile nelle condizioni effettivamente descritte, indulgendo in un’idea di “bel finale” vecchio stile del tutto inadeguato per storie che possono anche rappresentare il punto di vista di chi sta subendo morte violenta. Piuttosto, una città e una terra non hanno poi nulla di pacifico e sono non soltanto scenario, ma addirittura matrici del male, del disagio e delle innumerevoli identità parziali e mancate con cui abbiamo a che fare. Le cosiddette “radici” rappresentano i presupposti perché un malessere si costituisca e manifesti. Inevitabilmente, e non è neppure una novità, i paesaggi considerati “paradisiaci” nascondono serpenti, che non sempre sono velenosi come usualmente li si dipinge: a volte lo sono di meno, a volte di più.\nPercorriamo il repertorio d’orrori quotidiani di paesi e racconti attraverso questa prospettiva, segnalando i nomi degli autori non ancora riportati. La «pace sociale» della Val d’Aosta prepara ignara l’omicidio di un bancario avido verso il suo principale. Trento dalle «strade lastricate di niente» è ancora fermo al Medioevo, come i sentimenti di alcuni suoi abitanti. Il Golfo dei Poeti di La Spezia nasconde veleni chimici mortali. Ancona che, come suggerisce l’etimo del capoluogo marchigiano, «entra in mare come una gomitata», ospita loschi traffici di bambini, non-luoghi degradati da vivaci centri sociali ad antipatiche e costosissime vetrine istituzionali. La volgarità di un’estetista e di un concessionario di Spoleto che praticano il cannibalismo durante i festini e si vantano di «frequentare solo gente per bene» e politicamente influente (Lorella Natalizi). Un numero civico del quartiere romano del Quadraro che diventa teatro di un cambiamento esistenziale per una tossica ingenua, paradossalmente sostenuta nel suo intento da un onesto protettore-spacciatore (Silvia Pantaleo). Una bambina, testimone dell’omicidio di una sua coetanea, evoca il paesaggio calabrese di Nicastro, soltanto dopo averlo lasciato (Fernando Fazzari). Una ragazza sta per essere uccisa dopo aver subito stupro da parte di chi più si fidava: perde la vita, ma non riesce ad abbandonare Giovinazzo e Bitonto, dintorni di Bari. A Trento, Teramo e Sassari, troviamo caffè e bar simili a prigioni, eppure indispensabili alla vita, dei poliziotti come dei delinquenti.\nIn tutta la penisola, dalle Alpi allo Jonio, dal mare etrusco ad oltre le dorsali appenniniche, terre e città non sono soltanto dentro i racconti: spazi urbani e territori abitano i pensieri dei personaggi molto più di quanto questi possano dirsi protagonisti dei propri contesti civili ed effettivamente dotati di diritto di cittadinanza. I confini geografici e linguistici vanno quindi a costituire dei limiti, sia d’azione (storie e situazioni), che d’espressione (lingue e dialetti): così come nel buffo pensiero del poliziotto corrotto Balena che morendo considera di non essere mai salito sulla Mole Antonelliana di Torino, oppure nelle bombe che oltre il Serchio ricordano la guerra e lo stravolgimento degli abituali riferimenti, oppure nell’incrocio tra via San Petronio vecchio e via Guerrazzi, scenario solenne per quanto inconcludente di un surreale e geometrico flirt.\nIl quadro generale non appare confortante, e del resto non sono nemmeno questi gli intenti. All’ombra dello stivale non c’è una statua d’oro che raffigura un falco, donata all’imperatore Carlo V dai Cavalieri di Malta, sottratta dai pirata Barbarossa e poi finita chissà dove: la provincia italiana è nera dentro, tutto qui. Se dal vero è spesso angosciante, come intrattenimento è a volte uggiosa, e non si sa in quale formato riesce ad essere peggiore. Tra le constatazioni possibili, non sembrano però così rilevanti quelle per cui il noir dilaghi «rinnovando nostre inquietudini» e anche se stesso, e che con «sventagliate di mitra» possa svelare la metà oscura dell’Italia, come però scrivono nella quarta di copertina di questo libro rispettivamente Giancarlo De Cataldo e Carlo Lucarelli. Per dire, dilagano molto di più squallore e corruzione, mentre immagini scontate possono rivelare al massimo la metà del niente nel quale siamo immersi.\nUno studioso particolarmente impegnato nello sforzo critico di individuare le modalità narrative del presente quale Raffaele Donnarumma (Ipermodernità, 2014) docente di letteratura a Pisa, evidenzia che le formule noir si esauriscono spesso in paranoia e trastullo, fornendo ricompense piuttosto scarse al degrado esibito.  Infatti, Giancarlo De Cataldo vorrebbe svelare i meccanismi occulti dei crimine organizzato, ma li risolve in semplici formule commerciali; Carlo Lucarelli, pur cercando di variare le atmosfere di riferimento, propaga schemi rigidi sin troppo collaudati e convenzionali; Marcello Fois tenta di estendere codici e stili, eppure si perde in pretese identitarie affollate di soluzioni stereotipate; Cesare Battisti arriva al punto di svuotare in complottismo irrisolto anche i drammi della proprio vissuto. Autori di questo tipo arrivano a neutralizzare le pretese d’impegno in intrattenimento, laddove invece soltanto una scrittura capace di sostenersi su se stessa può rispondere alla dignità della letteratura e così testimoniare il presente .\nLa ricerca di un noir quale stile rende così opportuno superare schemi, ideologie e ristrette preoccupazioni di genere, che lasciano nei ghetti paraletterari oppure li estendono indefinitamente. Al riguardo Serena Grizi, giornalista e scrittrice, segnala che laddove presenta zone oscure anche il mistero irrisolvibile dell’individuo, costituiscono esempi noir letterariamente compiuti racconti di Piero Chiara quali I giovedì della signora Giulia (1970) e il romanzo Il re del mondo (2007) di Ivan Cotroneo. Lo scrittore di “genere” Oscar Montani, cercando quanto caratterizza il noir rispetto al giallo, nomina tra le opere letterarie più indicative Il cappello del prete (1888) di Emilio De Marchi, I misteri di Alleghe (1953) di Sergio Saviane, A ciascuno il suo (1966) di Leonardo Sciascia. Il discorso richiede approfondimenti che procedono oltre queste righe.\n«La mia maniera di scoprire le cose è incasinarle in maniera violenta e incomprensibile»: il metodo di Sam Spade non si basava sulla soluzione di indovinelli e si faceva strada in un mondo dove gli uomini muoiono per caso e vivono per fortuna, segnato dall’indistinzione tra menzogna e verità. Nel nostro tempo, ogni angolo di mondo arranca verso un globale che sembra impoverirlo e, nel tentare la fuga da noi stessi, scopriamo di non avere scampo di fronte alle nostre nere parole, nelle quali può però offrirsi una testimonianza più vera del reale. Possiamo così fornire alla scrittura una bellezza capace di splendere anche dove tutto è buio e, come già sapeva Hammett, narrare, per non morire.\nFotografia: Claudio Comandini, “Città noir” - Bologna, maggio 2007."
  },
  {
    "objectID": "posts/pages/2017-02-19-in-memoria-di-un-ragazzo-suicidato-dalla-madre.html",
    "href": "posts/pages/2017-02-19-in-memoria-di-un-ragazzo-suicidato-dalla-madre.html",
    "title": "In memoria di un ragazzo suicidato dalla madre",
    "section": "",
    "text": "Vogliono farci credere che è normale chiamare le forze dell’ordine se qualcuno che conosciamo si fa una canna, che è normale permettere che un nostro congiunto muoia per nostra responsabilità, che è normale risolvere tutto in una passerella autoassolutoria, che è normale che moralisti e immoralisti mettano bocca su tutte le tragedia alla faccia di qualsiasi decenza. Senza riuscire in nessun modo a far comprendere come possano accadere certe tristi storie__ di matrigne crudeli, adolescenti confusi e guardie zelanti. Infatti, pur evitando di santificare l’uso di droghe leggere come è stato prassi di mode andate a male, e quindi considerando tutte le ricadute di tipo psicotico comportate dal suo abuso e comprendendo ogni forma di dipendenza quale sintomo di un disagio da elaborare nei modi adeguati, è ormai opportuno riconoscere le varie tipologie di utilizzo che, piaccia o meno, esistono e sono diffuse, anche in forme consapevoli e controllate. La questione decisiva è poi che attraverso una tolleranza maggiore, regolata dalle opportune disposizioni, si potrebbero probabilmente contenere quei danni personali e sociali che attualmente si registrano. Di questi, la vicenda della città ligure di Lavagna, dove Giovanni Bianchi, un sedicenne in possesso di 10 grammi di haschish, si è suicidato nel corso di una perquisizione presso la sua abitazione, offre un compendio terribile e mortale e allo stesso tempo terribilmente banalizzante. Inevitabile così considerare il testo di legge in discussione, bloccato da Lega e PD, per cui i maggiorenni potranno detenere per uso ricreativo una modica quantità di cannabis (15 grammi a casa, 5 grammi fuori casa). Sarebbe poi possibile coltivare marijuana domestica senza facoltà di vendere il raccolto (massimo 5 piante), e ai maggiorenni residenti in Italia sarà consentita la coltivazione in forma associata in enti senza fini di lucro (Cannabis social club fino a 50 membri). Per i minorenni il divieto sarà invece assoluto. Regole precise anche per la vendita: previa autorizzazione si potrà coltivarla e lavorarla e la vendita al dettaglio avverrà in negozi dedicati, forniti di licenza dei Monopoli; vietate invece importazione ed esportazione. L’auto-coltivazione sarebbe consentita per fini terapeutici, rispetto alle quali esistono varie casistiche più o meno riconosciute, e saranno più semplici le modalità di consegna, prescrizione e dispensazione dei farmaci a base di cannabis. Divieti di fumo nei luoghi pubblici, parchi compresi, e di guida in stato di alterazione. Se queste sono le prospettive che prima o poi dovranno essere oggetto di adeguata discussione, riguardo di questo drammatico evento l’informazione sembra aver scatenato un quadro non sempre consolante. Lo psichiatra _Paolo Crepet_, pur denunciando in modo sensato i fallimenti educativi e certe facilonerie antiproibizioniste, non sembra riuscire ad entrare né nel dramma specifico, né nella questione generale. ___Roberto Saviano trova soltanto blanda opposizione da parte degli antisaviano,_ e non sbaglia nel notare come il quadro giuridico proibizionista renda perseguibili cittadini comuni laddove invece lascia indisturbati proprio attività e profitti delle mafie. __E dove Simone Cosimi_ riesce a notare lo squilibrio di piazzare le Fiamme gialle sull’altare e l’inadeguatezza di salutare un figlio facendo lezioni ai suoi coetanei, il gen. della finanza Renzo Nisi, pur difendendo il suo operato e appellandosi all’«imponderabile», dichiara che avrebbe preferito una soluzione alternativa, e soprattutto sottolinea in maniera definitiva come a rivolgersi alla caserma sia stata proprio Antonella Riccardi, madre adottiva del ragazzo. E al riguardo, le riflessioni del procuratore capo di Genova Francesco Cozzi sembrano dimostrare maggiore comprensione di quella mostrato da quella donna, facendo pensare che forse avrebbe dovuto adottare lui il ragazzo: «Occorre prevedere a supporto di una persona che vive un’età fragile e fa uso di stupefacenti, quindi manifesta un disagio, un aiuto psicologico. […] Ci deve essere proprio uno specialista. La nostra posizione riguardo ai minori, a prescindere da qualsiasi valutazione sulla liberalizzazione delle droghe leggere per gli adulti, è che i minori sono fasce deboli e vanno tutelati in ogni modo.» Riconosce inoltre Cozzi: «La persona che riceve una perquisizione ha diritto ad avere con sé una persona di fiducia. A volte questa persona può non essere la madre o il padre, con cui magari si sta vivendo un momento di incomprensione.» E che l’incomprensione di un parente e l’incapacità relazionare possano arrivare alla piena mancanza di ascolto e anche alla stronzaggine più indegna, è una realtà che in casi come questi casi va adeguatamente sottolineata: come fa il blogger Diego Cerretti contrappuntando parola per parola il comizio funebre della matrigna del ragazzo suicida. _\nLe mamme stronze esistono. State per leggere forse le peggiori righe che una persona, addirittura io, possa scrivere riguardo qualcuno che soffre. Qualche giorno fa un sedicenne si è suicidato, l’ha fatto gettandosi dalla finestra mentre i finanzieri perquisivano la sua camera per una decina di grammi di fumo trovatigli addosso durante i controlli richiesti dalla mamma. Una reazione inconsulta, esagerata, dettata dalla paura, dall’ignoranza, dal panico, una reazione sciocca, una di quelle cose che ci si potrebbe aspettare solo, che so, da un adolescente. Non so come impedirvi di leggere quanto segue, quindi se potete evitatelo.\nOdio, rabbia, frustrazione, offese veementi e neanche un cazzo da ridere. Giuro che se avessero lasciato il cadavere dov’era non avrei avuto nulla da dire, ma quando ho visto che qualcuno ha iniziato a ballarci sopra, mi sono sentito in diritto di offenderlo.\nPremessa: non conosco le persone coinvolte né la loro storia, né i dettagli della reale situazione prima dell’accaduto, né c’ero quando è successo, né ho voluto esaminare un particolare di vita. Ma, cazzo, ho sentito e letto quelle maledette parole, e se è possibile far morire qualcuno due volte, è quello che è stato fatto.\nNon ce l’ho con quella donna per quello che è, quello è un problema suo ed è qualcosa che non possiamo sapere fino in fondo,** **ma trovo terribile quello che ha detto.\nNon parlerò del proibizionismo, che trova in questa occasione la ciliegina su di una torta più piena di merda delle crociate e della Jihad messe insieme. Parlerò invece della signora mamma di questo ragazzo, una signora che ha perso un figlio, l’evento più doloroso possibile nella vita di un genitore. Una signora che potrebbe per questo aver perso il lume di una ragione già latitante. Forse quando avrò finito non vorrete più aver nulla a che spartire con me, ma parlerò di questa mamma e delle sue parole senza pietà alcuna.\nLo farò perché ne ho bisogno, per denunciare la mancanza di un’altro tipo di pietà, quella che certe idee stanno spargendo tra gli uomini, lo farò perché se nemmeno una madre in questo momento riesce a liberarsi dai vincoli di queste idee, non c’è “le donne ci salveranno” che tenga, non c’è “se i poveri governassero”, non c’è “l’uguaglianza tra le razze porterà giustizia”; non ci sarà null’altro che “io”, tanti, troppi piccolissimi “io” che scinderanno l’umanità fino al minimo comune denominatore: la merda che siamo.\nQuesta madre aveva un figlio che perdeva colpi a scuola, lo vedeva smarrirsi un po’, e ha reagito chiamando la Guardia di Finanza e “mandandolo bevuto”, causandone “indirettamente” la morte. Si può sbagliare, anche in modo grave, e le conseguenze ricadono su di noi. Non è questo, il problema. Il problema è che la reazione di questa madre è stata quella di scaricare la propria responsabilità di genitore sulle spalle “della gioventù”, che, implicitamente, non capisce un cazzo. Spoiler, mamma dell’anno: la gioventù capisce quello che gli spieghi.\nAccusando i giovani di manie di protagonismo e di altre amenità usa l’altare della chiesa come il palco di un reality per la sua performance da tronista. Ed ora, siccome io sono più merda di lei, risponderò al suo comizio passo per passo, perché uno schifo del genere, questa mamma e tutti quelli che assecondano il medesimo pensiero, devono schiaffarselo nel culo ogni volta che viene loro in mente di avere un figlio. Anzi, INVECE, di avere un figlio.\nIniziamo: «Le ultime parole sono per te, figlio mio. Perdonami per non essere stata capace di colmare quel vuoto che ti portavi dentro da lontano. Voglio immaginare che lassù ad accoglierti ci sia la tua prima mamma e come in una staffetta vi passiate il testimone affinché il tuo cuore possa essere colmato in un abbraccio che ti riempia per sempre il cuore. Fai buon viaggio piccolo mio.»\nQuesto è l’unico mea culpa che sentirete, insieme a quello del padre, che ammette di non essere stato un buon padre, tanto per rinforzare la tautologia insita in questa rubrica. Non possiamo sapere se e quanto questa donna abbia provato a stare vicino al figlio adottivo, la cosa che stupisce è però la bellissima frase sulla staffetta che, se la rileggete, non vuol dire un cazzo. Il testimone di cosa? Boh. «Finalmente sei con la tua vera mamma», pare consolarsi la donna, omettendo di dire che il perché di questa reunion potrebbe non essere una fortuita disgrazia.\n_«La domanda che risuona dentro di noi e immagino dentro molti di voi è: perché è successo, perché a lui, perchè adesso, perché in questo modo? Arrovellandoci sul perché, ci siamo resi conto che non facevamo altro che alimentare uno stato d’animo legato alla sua morte senza possibilità di una via d’uscita. Allora abbiamo capito che forse la domanda da porsi in questa situazione è piuttosto: come?». _E invece no, principessa Myškin: “perché” era proprio la domanda giusta, e il non voler accettare la risposta non è un buon motivo per cercare la scorciatoia di una domanda di riserva. Bisogna affrontare i problemi, anche e soprattutto quando il problema deriva da una propria mancanza. Ma quanto è più facile dire “è colpa della droga”? Quanto è miserabile e vigliacco evitare così la questione principale, alla disperata ricerca di un’assoluzione, non nel privato del proprio dolore, ma in pubblica piazza?\nProsegue, rivolgendosi ai ragazzi:_ «Vi vogliono far credere che fumare una canna è normale, che faticare a parlarsi è normale, che andare sempre oltre è normale. Qualcuno vuol soffocarvi»._ Un adolescente che ha difficoltà ad esprimersi? Davvero? Perché non ha chiamato direttamente le teste di cuoio? Sa cosa? Fumare una canna È normale, quanto bere alcolici, è solo meno legale, se sapesse distinguere il “mala in se” dal “mala quia prohibita” capirebbe che l’unica cosa soffocante è la garrota dell’ignoranza in cui ha fallito di crescere suo figlio.\n«_Diventate protagonisti della vostra vita e cercate lo straordinario. Straordinario è mettere giù il cellulare e parlarvi occhi negli occhi. Invece di mandarvi faccine su whatsapp», _disse la protagonista del film indie “Piuttosto che parlarci ancora chiamo la finanza”. Insistere sulle idee che hanno portato il proprio figlio ad un’ingiusta fine prematura, questo sì che è cercare lo straordinario. Se avesse mai giocato ai videogiochi con suo figlio saprebbe che una mossa del genere la chiamano overkill. Ma è un’eresia pensare che lei facesse qualcosa del genere, visto che denigra persino l’utilizzo dello strumento tecnologico per comunicare. “Ah, maledetti giovinastri che utilizzate cose che non capisco”. E sicuramente chi usa Whatsapp non parla mai guardando l’interlocutore negli occhi, è sempre stato così, nella vita vera a Paperopoli.\n«Straordinario è avere il coraggio di dire alla ragazza ‘sei bella’ invece di nascondersi dietro a frasi preconfezionate. Straordinario è chiedersi aiuto proprio quando ci sembra che non ci sia via di uscita. Straordinario è avere il coraggio di dire ciò che sapete. Per mio figlio è troppo tardi ma potrebbe non esserlo per molti di voi, fatelo.» E certo che a questo punto usare una frase preconfezionata da lei dev’essere senza dubbio MEGLIO che usare una frase preconfezionata da un poeta, da un cantante o da chiunque altro. Perché lei sa cosa è meglio per i giovani. Si capisce dalla quantità di figli morti che può vantare.\nStraordinario è chiedere ciò che non si sa e accettare che le cose possano essere diverse da come le si immagina o pretende. Dire ciò che si sa, o peggio imporlo, è solo da straordinarie teste di cazzo. Straordinario è andare incontro alle esigenze del prossimo invece che imporre le proprie “soluzioni”. Questo discorso è un tale coacervo di umanità retrograda che persino i beduini che hanno scritto la bibbia l’avrebbero guardato con sospetto, mentre segnavano la lapidazione come metodo contraccettivo.\n«Noi genitori invece di capire che la sfida educativa non si vince da soli nell’intimità delle nostre famiglie, soprattutto quando questa diventa una confidenza per difendere una facciata, non c’è vergogna se non nel silenzio: uniamoci facciamo rete.» La “rete”. Funziona un casino la “rete”. Forse dovrebbe iscriversi ad un meetup. O forse avrebbe dovuto frequentarli un po’ ’sti cazzo di giovani invece di giudicarli senza conoscere altro che i voti di scuola e i telefilm sulla droga.\nLa sfida educativa. Cristo, si lamentava dello studio di suo figlio, ma lei quanto ha studiato per fare il genitore? Quanti libri di psicologia, di sociologia, di neurologia, di scienze comportamentali ha studiato prima di decidere come fare il genitore? Forse il ragazzo non zoppicava per la droga. Forse qualcuno l’ha azzoppato “nell’intimità della famiglia”.\nNon possiamo saperlo, certo. Ma, per esempio, sarei anche curioso di sapere quali specialisti ha provato a contattare prima di prevedere per suo figlio una segnalazione alla prefettura da sbandierare con orgoglio quando sarebbe diventato direttore di banca.\nVergogna invece ce ne dovrebbe essere, e non solo nel silenzio, ma anche e soprattutto nelle parole dannose, perché signora, con quello che sta dicendo e facendo con queste sue parole, le garantisco che per lei e per ciò che rimane della sua famiglia il silenzio sarebbe l’unico scampolo di dignità.\n«In queste ore ci siamo chiesti perché è successo, ma a cercare i perché ci arrovelliamo. La domanda non è perché, ma come possiamo aiutarci. Fate emergere i vostri problemi», ha detto la madre ai ragazzi. Ancora. La domanda invece è proprio “perché”, e la risposta probabilmente è “perché prima di suo figlio i veri problemi li ha avuti lei”. L’unica differenza è che lei può continuare ad averne. Perché ha scelto il modo peggiore per dimostrare che forse non era la persona più indicata per avere figli.\nE alla Finanza ha detto anche:_ “Grazie per aver ascoltato l’urlo di disperazione di una madre che non poteva accettare di vedere suo figlio perdersi. E ha provato con ogni mezzo di combattere la guerra contro la dipendenza prima che fosse troppo tardi.» Le canne, lei lottava contro la dipendenza di suo figlio dalle canne. Se avesse davvero chiesto aiuto a qualcuno, prima che alla Guardia di Finanza, probabilmente le avrebbero spiegato che le canne erano la lotta contro la dipendenza da una madre ottusa e ignorante, i cui limiti hanno sbarrato la vita del figlio. I cui limiti hanno creato il «troppo tardi»_ di cui parla.\n«Con ogni mezzo» significa che li provi tutti, i mezzi, prima di far arrestare tuo figlio davanti ai compagni di scuola, prima di farlo trascinare da uomini in divisa nella sua stanza, in modo che possano violare legalmente l’unico posto “intimo” per un adolescente, nell’incoerente tentativo di dimostrare che sì, le canne fanno meno male di un salto nel vuoto che parte dalla vergogna e finisce diversi piani più in basso. «Non c’è colpa né giudizio nell’imponderabile, e dall’impoderabile non può che scaturire linfa nuova e ancora più energia nella lotta contro il male. Proseguite.»\n“La legge non ammette ignoranza”, per una che risolve le difficoltà del figlio chiamando le forze dell’ordine, dovrebbe essere un concetto semplice da comprendere; ecco, allo stesso modo, quando uno concorre alla morte del proprio figlio, potrebbe non essere la cosa più dignitosa da fare lo scaricare le responsabilità su un generico “male” usando la frase “chi l’avrebbe mai detto”.\nIl male contro cui lottare è questo modo di pensare. Le sue idee e il suo comportamento incarnano la rovina delle nuove generazioni che, semmai nonostante voi troveranno la forza di lottare, dovranno farlo proprio contro l’ottusa, convinta e prepotente ignoranza che li sta costringendo ad essere ciò che non sono o, in alternativa, a non essere più.\n•\n_Fotografia: Burning joint with smoke, Czech Republic, 27.11.2007.___\nDiego Cerretti, “Imponderabile un cazzo”, «nonsiseviziapaperino» 16.02.2017."
  },
  {
    "objectID": "posts/pages/2016-04-06-il-cane-nella-casa-degli-europei.html",
    "href": "posts/pages/2016-04-06-il-cane-nella-casa-degli-europei.html",
    "title": "Il cane nella casa degli europei",
    "section": "",
    "text": "Strano scoprire come gli animali esistano di per sé: constatare quanto la loro vita sia indipendente da quella di noi uomini, padroni del creato ed elargitori di nomi. Infatti, nelle zone selvatiche, possiamo scoprire cervi, tassi e volpi nel pieno della loro eleganza, perfettamente liberi nel loro contesto, poco inclini a sopportare la nostra presenza. In confronto a loro, potremmo anche sentire noi come bestie strane, chiuse in qualche recinto. A segnalare che gli animali esistono in un mondo diverso dal quello umano, con il quale potrebbe essere anche pericoloso entrare in contatto, ci sono poi anche malattie che prendono nomi dalle specie animali: e alle più tradizionali malformazioni equine si aggiungono i contemporanei contagi aviari e suini. Probabilmente, tali aspetti derivano dal fatto che il mondo della modernità, regolato dalla scienza, ha largamente escluso gli animali dall’universo umano. Tuttavia, già l’attento occhio filosofico di Hume li aveva segnalati come a noi simili nelle fondamentali funzioni fisiche e intellettive, esortandoci inoltre a trattarli con cortesia; in un’età ancora più vicina, lo sguardo artistico di Beatrix Potter li riconduceva negli spazi domestici facendoli vestire e comportare come noi. E se guardiamo bene le persone che conosciamo, potremmo anche ritrovare tratti capaci di ricordarci differenze che rimandano a quelle tra cani, gatti, pesci e plancton. Così, al senso dell’uomo padrone di tutto, si affianca in forma crescente un sentimento animalista, che sembrerebbe in grado di riequilibrare i rapporti. Eppure Agamben ci mette in guardia nei confronti della contemporanea perdita della distinzione tra uomo e animale, la quale non sembra accadere perché andiamo verso una qualche integrazione, ma piuttosto perché siamo costretti ad essere impotenti testimoni del degradare della vita umana, dotata di forma e senso, ad una vita intesa in senso piattamente naturalistico, nella quale l’uomo si scopre incapace di relazioni se non nella forma più banale e immediata, sovraeccitato eppure incapace di esperienza, privo di diritti e ambizioni al di fuori del sopravvivere. E se c’è una bestializzazione incipiente della nostra attualità, Massimo Pamio legge, con un occhio poetico e l’altro critico, che nella convivenza tra uomini e animali domestici non c’è il nostro accedere ad un’incondizionatezza affettiva, ma piuttosto si rimane nello specchio distorto del nostro narcisismo.\nNel lontano anno 2000 compii un viaggio a Parigi, nel corso del quale avvertii per la prima volta un fenomeno molto curioso completamente sconosciuto a me italiano che mi colpì particolarmente. I parigini, a sera, si riversavano nelle strade accompagnati dal loro cane. Molte donne e pochi uomini, dall’età apparente tra i trenta e i cinquanta, si alternavano in una vera e propria sfilata con esemplari di tutte le razze canine al guinzaglio, per la maggior parte silenziosi, eleganti, impettiti, insomma ben educati, come i loro proprietari, molto snob o radical chic, oppure come i pargoli francesi, che avevano destato subito la mia attenzione, ai quali non scappava mai una lacrima, silenziosi a tavola, ubbidienti, fior di bambini, a differenza di quelli di casa nostra strepitanti e scostumati, invadenti e rompiscatole. Le donne più sofisticate tenevano il cagnolino di piccola taglia nelle borse da passeggio. I cani cittadini erano ospitati negli appartamenti dei palazzi, a stretto contatto di gomito con i proprietari!\nAppresi anche un altro uso tipicamente parigino, in base al quale, nelle ore piccole, accanto agli usci si avvicendevano maschi ubriachi incontinenti e cani a rompere le loro acque. Così se mi succedeva di stare sveglio in giro fino a notte tarda mi accadeva di notare l’abilità con cui razze umane e canine avevano cosparso di ostinate pozzette pregne d’un lezzo d’incontestabile origine prostatica o vescicolare le infelici lucenti pavimentazioni della Ville Lumiére. Le rue comunque all’alba venivano prontamente irrorate di ben altro liquido (acqua e disinfettante, spero) spruzzate da macchine specializzate alla bisogna (o ai bisognini, fate voi), macchine anche quelle per me ignote, che passavano spedite accanto alle porte, cancellando ogni traccia, lavando via urina d’ogni specie o razza e soprattutto prendendo in pieno gli incauti ritardatari, i passanti notturni che non avevano trovato la strada di casa o avevano rinunciato a entrare proprio a causa delle pozze maleodoranti che rendevano malmostosi i turnisti di notte, le lucciole, i bohémien più estremi e accaniti, i turisti perdigiorno come me innamorati persi della Città.\nNon passarono molti anni che il fenomeno si allargò pian piano a macchia d’olio (e di urine e peggio ancor di feci) fino a interessare tutto il nostro Paese, sdoganando quella che probabilmente voleva essere solo una moda. Che i francesi fossero così fatui non me lo aspettavo; la moda comunque prese piede in Italia a tal punto che nelle nostre strade è stato per tanto tempo difficile metter piede (fino a che Sindaci particolarmente illuminati hanno emesso ordinanze su come accompagnare i cani, ovvero muniti di guanti, paletta e sacchetto, spesso omettendo di sistemare cestini appositi per il disbrigo della pratica). Mi sono chiesto solo di recente il motivo per cui il genere umano europeo abbia avuto così tanto bisogno di affiancarsi un cane. Ebbene, non si tratta di carenza di affetto, come tutti gli psicologi sostengono, e neppure un atavico sentimento che sospinge masse di inurbati a restare in qualche modo in contatto con Madre Natura.\nNo, la verità è un’altra, che forse ci guardiamo bene dall’ammettere.\nChi adotta un cucciolo o un alano dentro il proprio appartamento di cento metri quadrati, sfidando i vicini che protestano inutilmente per i latrati notturni, chi si sente in empatia con l’animale lo fa per una sorta di sfruttamento sentimentale. Mi sembrava questa la soluzione. Il povero cane è obbligato a riempire vuoti di affetto e a comportarsi come un uomo, snaturando completamente la sua animalità. Di recente, invece, ho capito che la questione è ancora più grave. Il cane viene adottato in appartamento dall’uomo europeo per l’adorazione idolatrica. Il cane sarebbe assimilato a un idolatra, un adoratore di immagini. Di quali immagini?\nDi quella del proprietario, naturalmente. Il cane vi fa le feste appena percepisce la vostra immagine, non ha bisogno di sapere come siete interiormente, se provate per lui qualche sentimento o meno, se lo contraccambiate. Appena entrate nella sua sfera visiva o olfattiva, l’animale esulta, ripieno del vostro splendore.\nPiù che iniziare a saltare, a abbaiare, a festeggiare, più che leccarvi, scodinzolare, farvi gli occhi dolci, mettersi su due zampe, accucciarsi affinché voi lo degniate di un minimo apprezzamento, il cane vi glorifica. Non vi tradirà mai, neanche quando invecchiato avrete bisogno di un lifting. Conosce le vostre rughe, le adora., le ha adorate fin dal primo momento, al loro spuntare, a differenza di vostra moglie che, non ve l’ha detto, ma si è trovata un amante più giovane. Il cane è dunque il soggetto del vostro narcisismo più profondo, vi ama per la sola vostra immagine, si specchia come Narciso nella pozza del vostro volto e del vostro corpo, pazzo di voi. Non c’è bisogno di comprendersi, di stabilire un dialogo, anche se solo a gesti; il cane ama voi come voi amate l’icona della vostra attrice preferita. Solo l’icona, senza contenuto. Voi siete per il cane una specie di simulacro, un feticcio.\nGli europei sono diventati narcisisti in un modo preoccupante: amano soltanto chi ama la loro superficie, sono la quintessenza dell’epidermicità. Meglio pulire la cacca del cane piuttosto che dialogare con la moglie o i figli. L’affetto non è emozione, è riconoscimento dell’immagine, è un fatto televisivo.\n•\nMassimo Pamio, “Del perché gli europei tengono in casa il cane”, «Noubs Edizioni», 11/03/2016.\nFotografia: “Cane domestico europeo” (senza data)."
  },
  {
    "objectID": "posts/pages/2014-04-29-strade-di-fener.html",
    "href": "posts/pages/2014-04-29-strade-di-fener.html",
    "title": "Strade di Fener",
    "section": "",
    "text": "Un mondo nella città. Arrivare a Fener: logistica, ambiente, incontri. Partire da Fener: percorsi, approfondimenti, espansioni. Ritornare a Fener: sviluppi, innovazioni, permanenze. Il faro nascosto.\n1. Arrivare\nPassato l’acquedotto romano e il bazar egiziano, prendo un autobus: il passo d’uomo non è esattamente la misura di Istanbul. Arrivo nel groviglio di Fener, il quartiere greco, Draman, quello armeno, e Balat, ebraico. Spariti i vecchi abitanti, è oggi una zona popolare, ma ancora vi ha sede il Patriarcato ortodosso. Cammino ovunque e torno su ogni passo. Salgo strade ripidissime per ritrovarmi da dove sono sceso, tra pietre antiche popolate di bambini che giocano. Mai visti così tanti, nemmeno per le vie del mio paese, quand’ero come loro. I nostri bambini ora sono pochi, nessuno gioca più nelle strade. Tutti i bambini a cui non sappiamo dare vita vengono qui a nascere: sono più poveri, ma stanno meglio.\nUn piccolo mondo, denso di una quiete profonda e senza tempo. Da sotto un portone malmesso, frattaglie di pollo sono offerte a cuccioli di gatto. Fuori dagli usci divani per sdraiarsi. Anziani sui pianerottoli scalzi. Un handicappato mi si avvicina, la madre lo richiama a sé. I bambini si presentano e mi danno la mano, guidati dal più grande, armato di fucile di legno. Cornamuse e percussioni risuonano dietro un muro. Ad un’osteria prendo un panino col formaggio e mi offrono un grappolo d’uva. «Ho camminato tanto»: nessuno parla inglese e in turco neanche questo so dire, lo dico comunque e mi capiscono lo stesso. Arguisco da un cartello che c’è una casa in affitto.\nLa Moschea della Rosa, Gül Camii, era la chiesa bizantina di Santa Teodosia, dove imperatore e patriarca celebrarono le ultime preghiere. Per alcuni, nasconde il corpo di Costantino XI Paleologo, scomparso durante la conquista ottomana. È detto che tornerà. Non sarà il solo. Chissà chi riconoscerà tutti quelli che un giorno torneranno: magari è già successo, quel giorno è già passato, e forse loro stessi avevano dimenticato chi fossero.\n2. Partire\nAlcuni percorsi portano lontano, lasciando tracce in storie che gli uomini spesso non ricordano. Per ritrovarle, bisogna andare, lasciare quanto è prossimo e trovare altri padri e altre madri, per poi generarne ancora. E poi ritrovarsi, sempre tra queste mura e queste strade, con visi che da qualche parte abbiamo già visto. Nel 944, presso quello che all’epoca è chiamato Phanar, nel Santuario della Gaudiosa Madre di Dio (la Theotokos Pammakaristos, oggi la moschea Fethiye Camii), l’imperatore Romano I Lecapeno espone il Mandylion, preziosa icona del Volto di Cristo proveniente dalla città mesopotamica di Edessa (oggi Şanliurfa, Turchia). Un primo riferimento alla storia di questa immagine acheropita, cioè non fatta da mano umana, risale al IV sec., ed è opera di Eusebio di Cesarea; gli intrecci sono arricchiti nel V sec. dalla Dottrina di Addai, e nel VI sec. Evagrio Scolastico ne arricchisce la narrazione. Il miracolo dell’origine del Mandylion si completa con quello del suo ritrovamento. Abgar, re di Edessa, chiede a Gesù di essere guarito dalla lebbra, ricevendone un’immagine impressionata dal contatto con lo stesso viso del Messia: la medesima immagine permette nel 544 alla città di scampare da un assedio sasanide guidato dal re Cosroe I Anushirvan. Le guerre continuano: il sacco crociato del 1204 sorprende il Mandylion nel palazzo imperiale di Bocca di Leone; in seguito, Luigi IX re di Francia lo acquista da Baldovino, imperatore latino di Costantinopoli, e dopo il 1241 il telo è custodito con altre reliquie nella Sainte Chapelle del palazzo reale di Parigi; viene quindi distrutto durante la Rivoluzione francese. Il Codice Ottoboniano Latino 169 e le testimonianze del crociato Robert de Clari permettono di precisare e di distinguere nell’immenso catalogo di cimeli in circolazione a Bisanzio, che dopo la conquista ottomana della città si diffondono ovunque. Infatti, Volti di Cristo sono ancora custoditi a Genova, Manoppello, Lucca, Roma, Oviedo; invece, le Sindoni che ne rappresentano il corpo intero sono presenti a Cadouin-Tolosa, Besançon, Compiègne, Carcassone, Lirey-Torino (questa la più conosciuta e discussa). Un tempo, si credeva che il Mandylion, celato agli occhi degli uomini, fosse in grado di allontanare i terremoti dalla città. Ancora oggi, sulla faglia continentale, la terra trema di continuo.\nDopo la brusca parentesi dell’impero latino, la Roma d’Oriente sviluppa i propri rapporti su rotte diverse da quelle occidentali. La principessa Maria Paleologhina vive per quindici anni alla corte mongola di Persia come sposa del gran khan Abagu, convertendone i sudditi al cristianesimo. Quando il khan viene ucciso dal suo stesso fratello Ahmet, lei rifiuta di contrarre ulteriore matrimonio, come invece aveva progettato l’imperatore padre Michele VIII. Maria è ricordata nella chiesa che dal 1282 domina la cima della collina del Fener, la Panaghia Muchliótissa, in turco Kanli Kilise, in italiano Nostra Signora dei Mongoli, un tempio rosa tuttora dedicato al culto cristiano. La vicenda della principessa accade tra la battaglia di Tagliacozzo e la decapitazione di Corradino di Svevia, eventi con cui si estingue la dinastia degli Hoeunstaufen (1268), e la conversione all’Islam dei Turchi (1302). In ogni tempo qualcosa declina, qualcos’altro inizia: e c’è un intervallo, quasi impercettibile, in cui noi siamo.\nAlcuni vanno, altri vengono: altri ancora rimangono. Nel patriarcato di SS. Apostoli un mosaico raffigura l’imperatore ottomano Maometto II e il patriarca ortodosso Gennadios II l’uno di fronte all’altro. Il 6 gennaio 1454 è proprio il sultano che conquista la città all’Islam a eleggere con quel nome alla massima carica della cristianità ortodossa il monaco Giorgio Scholarios, già capo della fazione contraria all’unione con la Chiesa cattolica compiutasi a Firenze nel 1438. Una posizione completamente diversa è assunta dal basiliano Bessarione, in seguito vescovo tuscolano e abate presso il convento greco di Grottaferrata fondato da San Nilo di Rossano, che si impegna nel cercare giustificazioni ad un’unione di fedi dove le forme ortodosse possano mantenere peculiarità e significato. Un anno dopo la presa di Costantinopoli, Bessarione, compendio vivente dei due mondi religiosi, è quasi sul punto di essere eletto pontefice a Roma; successivamente, mentre sollecita alleanze contro i Turchi, nomina quale erede spirituale di Bisanzio la Repubblica di Venezia. Nel frattempo, per effetto della politica di distensione stabilita dagli Ottomani, il quartiere del Fener si popola di Greci Rūm, molti dei quali appartengono a famiglie aristocratiche. L’edificio del patriarcato, scampato al saccheggio per ordine del sultano, collezionista di reliquie cristiane, al confronto di quello di altre sedi confessionali, è relativamente modesto. L’immagine del mosaico presente al suo interno rappresenta con pari dignità il monaco e il sultano; tuttavia, anche i sacerdoti sono sudditi e sottoposti al pagamento di un tributo. Maometto e Gennadios continuano a guardarsi, con una prospettiva invertita rispetto a quella del mosaico, in un dipinto a olio di Gerolamo Galizzi realizzato nella prima metà del 1500, diffuso su stampa nel 1800 per promuovere un’immagine di armonia tra popoli ormai sul punto di risolversi in aperto conflitto. Forse, non è ancora giunto il presente capace di accogliere quanto la storia ha disperso: forse, è un presente costantemente remoto, e noi siamo sempre altrove.\n3. Ritornare\nI figli dell’impero si disseminano, le stirpi si differenziano dalla stessa origine che rivendicano, alcuni non hanno mai conosciuto i loro stessi padri. Il culto ortodosso è osservato in Grecia e nei paesi slavi e dalla maggior parte dei cristiani dell’impero; l’eredità bizantina è rivendicata da Mosca, la cui Chiesa è autocefala dal 1448. La principessa Zoë Paleologa, ultima nipote di Costantino XI, nel 1472 va in sposa a Ivan III, zar di tutte le Russie, che adotta come sigillo l’aquila a due teste bizantina ed esercita a livello nazionale l’universalità di potere espressa che era espressa dal basileus. Bisanzio è però anche retaggio dei Domnii, principi romeni di Valacchia e Moldavia, che assicurano la protezione ottomana alle chiese ortodosse di Costantinopoli, Alessandria, Gerusalemme, monte Athos. Dal 1634 al 1653 Basilio Lupo è hospodář o voivoda della Moldavia, e combatte la Valacchia; promuove l’elemento greco, introduce l’uso della lingua rumena, fonda l’università e incentiva la stampa. Nel 1642 progetta la propria incoronazione imperiale in un concilio ecclesiastico a Iaşi, provocando la ribellione delle componenti cattoliche. I figli a volte dimenticano i padri, le origini si moltiplicano proprio nel nominarle.\nAlcuni nell’andare trovano una patria. Seconda metà del XVII sec.: i ricchi mercati greci del Fener, discendenti di famiglie imperiali bizantine e interpreti capo dell’autorità ottomana in qualità di Dragomanni della Sublime Porta, sono inviati nelle regioni danubiane per sostituire i Domnii. Nel 1709 Nicola Mavrocordato ascende ad ambedue i troni di Moldavia e Valacchia in nome dei greci di Costantinopoli. Suo figlio Costantino annulla la servitù della gleba e diffonde la letteratura francese, stabilendo così un forte riferimento per la nascente cultura rumena. Le chiese slave dei Balcani vengono ellenizzate. L’impronta tradizionalista fanariota, coniugata all’influenza razionalista e illuminista, conosce esiti nazionalisti. Nel 1821 inizia la guerra di liberazione della Grecia, trovando principale ispirazione nei diversi ambienti nei quali si è diffusa l’immigrazione greca; un suo importante focolaio è nella Filiki Etaira di Odessa sul Mar Nero, ed è sostenuta dal sanguinario ex dignitario turco ed esponente dell’espansionismo albanese Alì Pascià di Tepeleni, detto il Leone di Giannina - Ioànnina, città dell’Epiro. Qui un lago privo di sorgenti ed emissari emana sentori di decomposizione e crudeltà, e si racconta che Alì Pascià vi abbia fatto annegare diciassette donne perché una loro sorella si era a lui rifiutata. Sempre nell’Epiro che poi apparterrà alla Grecia, il giorno della Pasqua ortodossa del 1824, nel corso di una sconclusionata spedizione contro il dominio turco, a Missolungi muore di febbre Lord Byron. Dal suo esilio in Italia, il poeta inglese era rimasto coinvolto nella causa filoellena grazie al politico inglese John Cam Hobhause, con cui quattordici anni prima aveva visitato i paesi ottomani. Tuttavia, Hobhause in questa occasione resta a casa a far carriera, prima tra i radicali e poi tra i Whigs. La guerra procede fino al 1832; l’anno successivo, il principe Alessandro Mavrocordato firma la dichiarazione d’indipendenza della nazione greca e fino a 1854 è più volte presidente del consiglio. L’impero ottomano si sta sfaldando, l’esaurirsi del secolo attende anche quest’altra Roma. Altri epoche si annunciano.\nSulla costa c’è la chiesa bulgara di Santo Stefano, costruita interamente in ghisa in stile neogotico nel 1871. L’economia è piuttosto depressa, il ritmo di crescita è rallentato, c’è ribasso dei corsi monetari e sfiducia nel progresso; le potenze mondiali si accordano per lo status quo dei Balcani. I quartieri-città sorti in epoca bizantina mantengono autonomia sociale e culturale per disposizione della Sublime Porta, le diverse comunità religiose sono riconosciute quale millet, nazione-popolo. Nei pressi della costa, le famiglie si ritrovano a mangiare; i bambini corrono sul prato. Da qualche parte, c’è un faro nascosto: quello che ha dato nome a questo posto. Ma chi fu costretto a partire non ritroverà più quanto un giorno lasciò.\n•\nLa prima parte dello scritto ha vinto la sezione “Viaggio” dello Scriba Festival 2012. Settembre 2002 - Aprile 2016.\nFotografia: “Strade di Fener” – Istanbul, settembre 2002"
  },
  {
    "objectID": "posts/pages/2012-06-20-spiragli-sulleuropa-quattro-poesie.html",
    "href": "posts/pages/2012-06-20-spiragli-sulleuropa-quattro-poesie.html",
    "title": "Spiragli sull’Europa. Quattro poesie.",
    "section": "",
    "text": "Quattro poesie di viaggio: Texel, Praga, Monaco, Sitges.\nLA FABBRICA DELLE NUVOLE\nNuvole dall’elefantessa bianca partorite Nuvole nel punto morto superiore Nuvole come confezioni di supposte Nuvole in accordo di terza maggiore\ntexel, estate 88\nAL VECCHIO CIMITERO EBRAICO DI PRAGA\nE lapidi su lapidi alla terra abbandonate La memoria di un ciottolo o una cifra Grappoli d’uva sull’arenaria scolpiti.\nE l’uno sull’altro nove livelli di sepolti Parole di una lingua da nessuno più compresa L’intreccio dei sambuchi protende le radici.\npraga, inverno 91\nOCCASIONI SMARRITE\nNella piazza del municipio di Monaco (dove statue e carillon il meriggio annunciano) sugli strepiti della folla tranquilla il sole si uccide con passo leggero.\nDel sol levante passa raminga un’ombra ed un cenno mi fa. Va. Perdo il rimbalzo – l’attimo fugge. Nell’oscurità la cerco inutilmente e nella memoria mi insegue ancora.\nmonaco, estate 87\nABBAZIA DI SITGES\nI flutti muoiono sulle mura Costellate di bianche torricelle Nei vicoli si sporgono figure Dalle mura implorano la morte\nsitges, inverno 85\n•\nNote di copertina:\nIl LARP (LABORATORIO APERTO DI RICERCA POETICA) è un gruppo di giovani poeti che legge, e si legge, critica e discute con l’ospite unico e graditissimo di ogni serata che è la poesia. Dal settembre del ’91 si rinnova l’incontro, e lo scontro, udite udite, di poetiche eterogenee; qui dentro si possono individuare tutte le tensioni interne alla poesia del ’900 e non solo, direbbe il critico intelligente. Il menù prevede inoltre: scrittura collettiva e individuale a tema e non, e – a uso esterno – letture pubbliche in locali pronti ad accogliere la poesia, in altri non pronti ad accoglierla, in metropolitana ecc. ecc. _ Avvertenza: l’antologia che da qui a poco inizierete a leggere chiude solamente il primo anno di attività, ergo…_\nAutori:\nRiccardo Angiolani – Francesco Ardolino – Attilia Bellia – Marco Bellocchi – Nicola Biondo – Valerio Bispuri – Simone Caltabellota – Stefano Campa – Marco Cassini – Adele Ciampa – Andrea Colace – Claudio Comandini – Francesco Consiglio – Mario De Felicis – Carla De Simone – Michele Fianco – Fabrizia Gianì – Patrizia Licata – Ippolito Maccio – Gianni Maddalena – Maja Maiore – Marcello Manunza – Alessandro Mariotti – Anna Matos – Menelvagor – Enrico Monier – Alessia Muroni – Gianni Nicolai – Vincenzo Ostuni – Gianfranco Osu – Paolo Pagnoncelli – Gianni Palocci Poveri – Lorenzo Pompeo – Luciana Preden – Laura Pugno – Dante Quaglietta – Lidia Riviello – Elena Sagretti – Alessio Saitta – Giovanna Salabè – Antonio M. Salvemini – Alimberto Torri – Igor Venturini\nPrima pubblicazione: AAVV, LARP – LABORATORIO APERTO DI RICERCA POETICA, Millelire-Stampa Alternativa, Roma 1993. __Le poesie sono state successivamente incluse nel libro “Un giorno lungo un sogno” (Noubs, Chieti 2001), e sono qui presenti nelle loro versioni definitive.\n•\nFotografia: Claudio Comandini, “Keyworld” – Sofia, agosto 2002."
  },
  {
    "objectID": "posts/pages/2014-10-27-halloween-dietro-le-quinte.html",
    "href": "posts/pages/2014-10-27-halloween-dietro-le-quinte.html",
    "title": "Halloween dietro le quinte",
    "section": "",
    "text": "La morte, il marketing e la rimozione. Culto dei defunti presso Greci, Romani, Ebrei e Celti. Paganesimi e cattolicesimo. Morte e fertilità nei culti antichi. Modernità e spiritualizzazione della morte. Swedenborg e Kant. Montale e i Peanuts. Economia di morte ed esorcismi low cost. Il tempo non ha un solo corso. Più di qua o più di là?\n\n1.  Il tempo dei morti\nAlcune festività riportano a chi resta il pensiero di chi è andato: tale considerazione è presente nel tempo circolare delle società arcaiche e si trasmette anche all’epoca moderna. Tuttavia, non è mai esistito un solo oltretomba, le sue configurazioni sono innumerevoli e irriducibili ad una sola e medesima concezione, così come anche la morte è una costante mai uguale e lo stesso rinnovamento comporta sempre variazioni.\nLa festa dei morti oggi più conosciuta, che qualcuno definisce anche come “la notte più magica dell’anno”, è Halloween (forma contratta di All-Hallows-Eve - vigilia di Ognissanti), che rappresenta il campione esemplare di quelle credenze costrette a perdere i propri elementi più tipici sotto l’insegna della spiritualità mercantile new-age. Se l’arcaismo di maniera è funzionale al sensazionalismo, si configura un’effettiva terra dei morti nel livellamento che irretisce in maniera apparentemente inarrestabile i concilianti consumatori globali: pertanto, la festa rappresenta, anche se qualcuno non se ne accorge, il momento in cui negli (pseudo)senzienti (para)mediatici prende corpo la breve illusione d’esser vivi.\n2.  Tutti pregano i propri morti, vivi nella pace dei cuori\nCulti dedicati ai defunti esistono e sono esistiti ovunque. Gli elementi di una cultura possono trasmettersi e riformularsi diversamente, la diffusione degli archetipi prescinde da contatti storici effettivi, in ogni ambito i simboli possono assumere significati diversi. Osserviamo alcune delle caratteristiche delle credenze religiose legate alla morte diffuse presso Greci, Romani, Ebrei e Celti.\nNel vasto e articolato pantheon greco, il dio dei morti è Ade (invisibile), collegato al mito di Persefone, detta anche Kora (giovinetta), da lui rapita presso la pianura di Enna in Sicilia. Persefone è sua nipote ed è destinata a diventare sua moglie e a configurarsi quale dea ctonia, il cui contatto con l’oltretomba si esplica nel sostare nei mesi desolati nel mondo sotterraneo, al quale appartiene dopo aver inghiottito dei semi di melograno. Torna però dalla madre Demetra (terra) al rifiorire della natura: la discesa negli inferi prelude il risalire alla luce. Questa è la versione più comune del mito, che ha avuto tra i suoi redattori (forse) Omero (Inno a Cerere, 2,393-ss), artisti anonimi del V secolo a.C., e anche Andrè Gide e Igor Strawinsky. Le credenze sono legate ai Misteri Eleusini, cadenzati in due parti: la purificazione dei Piccoli Misteri in primavera (nel mese di Antesterione) e la consacrazione dei Grandi Misteri in settembre-ottobre (Boedromione).\nEsiodo (Teogonia 455-6; 767-8) riporta che Ade e Persefone sono caratterizzati dalla medesima crudeltà, che forse coinvolge la dea per effetto di qualche sindrome di Stoccolma ante-litteram: tuttavia, non sono malvagi, non odiano l’uomo, né lo tentano, e pertanto non hanno nulla di satanico; divinità messagere quali Ermes possono entrare e uscire dal loro regno a proprio piacimento. Nelle rappresentazioni pittoriche e scultoree, Persefone e Demetra tendono ad assomigliarsi, eppure non sono uguali: vita e morte si richiamano, ma c’è sempre la distanza di una generazione a separarle. Non tutti i morti precipitano nell’Ade: infatti, eletti quali i saggi e gli eroi sono destinati alle isole di luce e felicità dei Campi Elisi.\nPresso i Romani, oltre a Proserpina e Plutone, nome latino di Persefone e Ade, ai defunti sono legate culti e divinità differenti, nei quali sull’aspetto leggendario prevale uno spiccata componente rituale. Molte concezioni relative ai defunti derivano dalla tradizione etrusca, secondo la quale vita e morte coabitano nella perennità di un ciclo naturale di cui l’uomo è parte integrante, come mostra la Tomba della Caccia e della Pesca (Tarquinia, VI sec. a.C.); la principale figura psicopompa etrusca è Charun, a volte armato di martello e visibile anche alle porte dell’aldilà nella Tomba dei Caronti (Tarquinia, III sec. a.C.). Le prime forme della cultura romana si distinguono per rispettare gli dèi al punto di evitare di rinchiuderli in rappresentazioni, correlandoli a degli oggetti che esprimono un significato affine: il fuoco per Vesta, la selce per Giove, la lancia per Marte.\nA Roma prevalgono gli aspetti propri ad una cultura urbana e l’intento di fare forma all’uomo perfetto. Il culto dei morti trova numerose ricorrenze e divinità ancora più numerose. Veglia sulle stagioni e sui frutti la ninfa Pomona, che presiede una festa dei morti dalla data mobile. I Lemuri sono spiriti dei morti disturbanti, larve simili a vampiri: il pater familias deve propiziarli gettando fave alle sue spalle; la festa di Lemuria, che ricorre a maggio nei giorni 9, 11 e per le idi del 13, a detta di Ovidio (Fasti, I,419-ss) viene istituita da Romolo per placare l’anima del fratello Remo.\nI Lari rappresentano parenti e figure di pubblica utilità, la cui festa è Sigillaria, in prossimità del solstizio d’inverno. I Penati sono divinità protettrici personali ai quali sono tributati culti perlopiù privati e quotidiani. Le feste pubbliche annuali in onore dei Parentes, i defunti della famiglia, sono le Parentalia, istituite da Enea: si svolgono dalle idi di febbraio, quindi il 13, per nove giorni, sino al 21, giorno di Feralia nel quale si aggirano le anime dei morti tra i viventi, colmati di doni; Ovidio (Fasti, II, 571-615) ricorda inoltre i culti attribuiti a Tacita, detta anche Lara, dea del silenzio degli inferi.\nI cimiteri (bet ha-kevarot, casa delle tombe), anche detti “case della vita”, sono per gli Ebrei i terreni consacrati destinati in eterno ai morti. Questi vi si librano al di sopra, e nel giorno della Resurrezione vi si leveranno vestiti. Il contatto con i defunti è considerato impuro, anche perché morti non sono in grado di osservare i comandamenti: bisogna quindi fare attenzione a non deriderli ostentando la propria fede, e pertanto nei cimiteri è proibito portare i rotoli della Torah, indossare i teffilin o mostrare gli tzitzit.\nL’intento principale degli Ebrei è definire contenuti e forme del culto monoteista, la cui idea viene a formularsi in un contesto politeista. C’è l’usanza di deporre un ciottolo sulle tombe, i morti possono essere oggetto di preghiere, ma ciò è criticato in quanto è degno di ricevere preghiere esclusivamente il Dio unico, del quale è poi proibito realizzare immagini e rappresentazioni. Il testo chiamato anche Sefer Musah (Libro della Dottrina, o Siracide, o Ecclesiastico, 22, 9) permette le lacrime per i morti, ma riconosce che la condizione dello stolto è peggiore della loro. L’Haggadah racconta che le anime nel distaccarsi dalla vita passano per la grotta di Machpelah ed entrano nel giardino dell’Eden, salutati dalle anime dei Patriarchi.\nLa grotta è presso Hebron e fu acquistata da Abramo per seppellire sua moglie Sara quando scoprì che vi erano già sepolti Adamo ed Eva. È pervasa dell’odore del Paradiso, capace di neutralizzare il puzzo del Leviatano, l’enorme mostro marino che simboleggia l’inclinazione malvagia degli uomini e il principe degli angeli caduti, l’accusatore Sammaele, contrastato dall’arcangelo Michele. La strada dell’Eden sarà rivelata alla venuta del Messia, che potrà leggere il Sefer Thora, il Rotolo del Pentateuco scritto con fuoco di diversi colori a segno dell’immortalità della rivelazione divina. Le tradizioni midrashiche e cabalistiche, soprattutto di ambito orientale e chassidico, delle quali numerosi dati sono stati raccolti da Alan Unterman, riportano ad una pluralità di visioni lontana dal rigore etico e razionale dei testi rabbinici, ma vicina alla religiosità vissuta del popolo.\nPresso i Celti, i morti con onore restano vivi nella memoria della tribù e vengono celebrati nella ricorrenza più importante dell’anno con banchetti e bevande. Per lo storico Ronald Hutton la pluralità del mondo celtico riguarda anche questa festa, che in Inghilterra e Germania ha come data il I novembre, mentre in Irlanda cade il 20 aprile ed è chiamata Samhain, nome che secondo l’etimologia gaelica significa fine dell’estate. La religione celtica è devota alle polarità dell’universo: luce e oscurità, notte e giorno, morte e vita. Il tempo procede dal buio verso la manifestazione della luce, il giorno inizia quando muore, al crepuscolo. Il calendario è basato su una complessa sincronizzazione astronomica del tempo solare e quello lunare, e ne è responsabile il ceto sacerdotale dei druidi, nella cui formazione, dalla durata ventennale, aveva grande rilievo la memorizzazione di un gran numero di versi.\nLa cultura celtica ha enorme diffusione ma rimane legata a ambiti particolaristici in reciproco conflitto. L’Irlanda, che ne è coinvolta soprattutto nelle ondate che si susseguono dal V al I sec. a.C, non è raggiunta dalle conquiste romane, mantenendo così tratti peculiari rispetto a quelli dei paesi europei continentali e mediterranei. Il Lebor Gabála Érenn (Libro delle Conquiste) è un testo mitico e genealogico che legge il paganesimo irlandese in chiave giudaica-cristiana, ricordando la stirpe di Túatha Dé Danann, antiche divinità evemerizzate in figure leggendarie. Figura chiave è la “grande regina” Mórrígan, che compare accompagnata da un corvo e legata alla guerra e alla sessualità. Figlia di Ernmass e Fiacha mac Delbáeth, è identificata con la nutrice Anu ed è associata in una triade non simmetrica con le sorelle Badb Chatha e Macha, che rappresentano diversi aspetti della battaglia.\nLegato alla morte è Balor, signore delle Isole Ebridi e capo dei Fomor, alleati e poi nemici dei Túatha Dé Danann, figura di spicco nel respingere gli invasori dell’Irlanda; è nominato nel testo Cath Maige Tuired (La battaglia di Mag Tuired). Cernunnos, figura teriomorfa dalle corna di cervo, presiede alla fertilità e al mondo infero; sue raffigurazioni sono presenti nelle incisioni rupestri della Val Camonica (Italia, IV sec. d.C.) e del Calderone di Gundestrup (Danimarca, I sec. a.C.). Ogma invece guida i defunti e sovrintende al linguaggio, legando il nome alla cosa; il termine irlandese che lo nomina non è di origine celtica e ricorre in Gallia per indicare la figura di Ercole (Luciano di Samosata, Dialoghi – Ercole 1-7). A partire dal Dis Pater di cui parla Cesare (De bello Gallico, VI,18), “grande padre” che presiede alla morte, ai raccolti e alla rigenerazione in modi simili a quelli di Giove, fino al dio Helman a cui si riferisce la femminista Barbara Walker elaborando l’idea di un inferno precristiano quale santuario uterino, la casistica di un supposto pantheon pan-celtico è colma di equivoci e mistificazioni.\nCome accade presso Greci e Romani, le divinità celtiche possono rappresentare tanto un luogo quanto una figura e la loro intercambiabilità corrisponde alle manifestazioni di una divinità diffusa dai diversi nomi. Questa pluralità, se non permette l’assimilazione reciproca di tutte le diverse figure, non esclude l’esistenza di un fondo religioso comune, favorito dall’azione di collegamento tra i differenti gruppi celtici operata dai druidi; costoro, come i pontifices romani, non erano al servizio di nessuna particolare divinità pur avendo competenza di ogni faccenda religiosa, compresa quindi la festa dello Sahmain. Per teorie che attingono alle leggende e alla pseudostoria irlandese, la festa risale al neolitico e allude all’apertura del Daho Sihde, “colline fatate” abitate da un piccolo popolo molto vario di folletti, gnomi e fate, luogo invisibile ma parallelo a quello visibile dal quale si può entrare e uscire e dove i defunti dimorano provvisti di tutti gli attributi della propria esistenza fisica, rendendo così inadeguati i concetti di “aldilà” e “trapasso”. Finestre e porte, sorvegliate da candele accese, restano aperte per permetterne il passaggio nelle case.\nNel V sec. San Patrizio favorisce la cristianizzazione dell’isola promuovendo il sincretismo con gli elementi pagani. La tradizione religiosa gaelica, caratterizzata da una diffusa presenza femminile, resiste almeno fino all’800. L’assenza di martiri permette di ipotizzare un’assimilazione pacifica. Fino al 1172 la chiesa irlandese mantiene spiccata originalità nei confronti di quella romana. Nel frattempo, il tempo liturgico cristiano incorpora il giorno dei morti e lo abbina al culto dei santi attraverso l’azione dei pontefici Gregorio III (731-741) e Gregorio IV (827-844), che destituiscono la tradizione romana dei Lemuria del 13 maggio e fissano la festività nei giorni d’inizio novembre, intermedi tra equinozio d’autunno e solstizio d’inverno, coltivando così il rapporto con figure esemplari per la fede e la pluralità delle manifestazioni divine. E del resto, Cristo stesso è morto e sceso agli Inferi, «riacquistando a Dio uomini di ogni lingua, popolo e nazione». (Apocalisse, 5, 9)\nGreci, Romani, Ebrei e Celti possono essere visti come le quattro braccia della croce cristiana. Nonostante i perduranti disconoscimenti reciproci, la nuova fede s’impone sulle culture precedenti con modi che suggeriscono tanto distinzioni quanto contiguità. A distanza di secoli, si richiamano nella spiccata tensione religiosa ed etica dello stoicismo dell’epoca imperiale e nello splendore delle immagini sensuali e pagane della chiesa del rinascimento.\n3. Il genio pagano del cattolicesimo\nUna giustificazione del cristianesimo successiva ai furori della rivoluzione francese è affrontata da Chateaubriand ricollegando i suoi principi con quelli del razionalismo: infatti, piuttosto di affermarne un valore reazionario, indica proprio nella religione cristiana il motore di ogni progresso, criticando così il vanitoso culto di sé degli illuministi, che si rivestiva di paganesimo per pura affettazione. Pertanto, se da una parte tracce della presenza del vero Dio sono intraviste in tutte le culture, dall’altra le “devozioni popolari” di cui abbonda il cattolicesimo, pur se non hanno carattere strettamente ortodosso e anzi risalgono al retroterra pagano, fanno parte della sua bellezza e concorrono a formulare la moralità.\nPer Chateaubriand i cimiteri di campagna posti attorno alla parrocchia rappresentano la migliore sepoltura mai offerta ai defunti, le tombe all’interno delle chiese riportano alle solenni meditazioni dei prelati e ai tempi ormai andati dei cavalieri, paragonati agli eroi della Grecia. Il sepolcro sotterraneo dei re a San Dionigi offre nelle sua attuale desolazione lo scenario dove giocano bambini ignari.\nIn un contesto post-coloniale segnato dalla globalizzazione, Augé intende riconoscere la molteplicità delle radici e l’avvenire aperto di tutte le culture. Il parlare dei pagani con gli dèi segnala la capacità di rapportarsi a tempo, corpo e sapere senza bisogno di dualismi e neppure di concetti quali salvezza, trascendenza e mistero. L’attitudine di incrementare il numero delle divinità senza giungere mai ad una sintesi mantiene valore psicologico e rituale anche nel nostro presente per le possibilità di tolleranza che permette; inoltre, laddove l’universalismo esercita un valore interrogativo e critico, trovano una loro possibile reintegrazione le diverse attitudini cattoliche e protestanti.\nCristianesimo, miti greci e africani possono trovare similitudini dove il pegno che spetta all’eroico desiderio di conoscenza che istituisce la società è la morte, che prima ancora di essere subita, è dagli uomini invocata come misura del loro limite e del loro destino. Nello scarto tra il pensiero del sociale e quello della morte si misura così la distanza tra storia compiuta e storia in corso. Così, pure se Augé non lo afferma esplicitamente, si può concludere che lo spazio in cui gli uomini immaginano la possibilità di agire può essere anche quello di una lapide.\nCercando di emancipare il cattolicesimo da un aspetto confessionale che dopo il rinascimento sembra aver perso l’effettiva universalità, Perniola lo indaga quale forma culturale, evidenziando elementi di continuità con il paganesimo nel supporre un universo colmo d’aspetti del divino. Il carattere essenziale dell’esperienza cattolica è definito da un’impersonalità che mantiene l’idea romana di officium, per cui la forma è inseparabile dalla sostanza. Il rito, quale modalità di agire e pensare del tutto estranea all’impostazione logocentrica e discorsiva del soggettivismo moderno, permette di associare un’equilibrio individuale capace di autovalutazione ad un’azione operativa sul mondo concepito quale differenza.\nLa virtù teologale della carità, che consiste nel fare del bene ad altri e liberarli dal dolore senza aspettarsi nulla in cambio, trova per Perniola l’applicazione più radicale nel culto dei morti e dei santi, che laddove non è superstizioso è in grado di valorizzare l’uomo oltre il termine dei suoi giorni.\n4. La morte tra fertilità e smaterializzazione\nI nessi tra fertilità e morte dei culti antichi possono essere ripercorsi grazie a James Frazer che, per quanto non considerasse la rilevanza degli aspetti sociali e l’importanza della ricerca sul campo, ha fornito studi ancora maestosi per comparare diverse credenze e riscoprire alcune costanti antropologiche. La storia del grano, che riguarda somiglianze e differenze sulla celebrazione dei raccolti, ne esemplifica i momenti. Tuttavia, se la magia spesso prelude alla scienza, non necessariamente conduce alla religione. Credenze dissociate da una dottrina sopravvivono oggi in semplici rituali quali le libagioni offerte ai defunti in Russia, i doni di dolciumi nel Veneto, i tagli di zucche nel Lazio, convivendo in forme diffuse o personali senza urtarsi troppo con le forme religiose ufficiali e senza dar luogo a nessuna forma di psicosi.\nL’esperienza è sempre più articolata di quanto il senso comune possa supporre. Così, non sembra così strano immaginare regioni psichiche simili a gusci vuoti che vagando come desideri perversi abortiti si configurano a simulacro terreno di quell’inferno nel quale la perdita della presenza divina lega eternamente alla caduta e alla pena. La teoria cabalista dei Qlifiphoth decodifica tali regioni nelle forme spettrali dell’Albero della Morte, capaci di provocare infestazioni mentali e follia. Tali manifestazioni sono piuttosto tipiche di chi, credendosi “depositario” di qualcosa che nemmeno capisce, accampa rivelazioni dalle pretese assolute pur se prive di fondamento che spesso coinvolgono qualche defunto o anche divinità perdute.\nAd ogni modo, la modernità formula nuovi riti e nuove credenze e l’organizzazione materiale del tempo presente sfugge al reticolo dei miti che ancora abitano i recessi della psiche. Lo dimostra lo storico Philippe Ariès evidenziando come la visita alle tombe è segno di un rapporto con la morte più spirituale rispetto a quello tipico dei costumi antichi, per i quali i defunti non erano estraniati dallo spazio dei viventi e potevano trovare posto lungo le strade che portavano fuori città, oppure all’interno dei recinti sacri delle chiese. Il mondo moderno perde il rapporto con la morte, estromessa dal mondo dei vivi al punto che anche il lutto e il dolore diventano qualcosa di cui vergognarsi, oppure ridotta a maschera grottesca in modo da rimuovere il suo perenne incombere.\nSe l’escatologia si libera dei propri infantilismi e di un naturalismo per lungo tempo primitivo, s’impone un crescente secolarismo per il quale le istituzioni mondane tendono a divinizzare se stesse. L’uomo s’illude così di dominare la vita ma non è più neanche padrone della propria morte e delle concrete circostanze che l’accompagnano, così come invece fu per secoli. Dove si ritiene tutto questo “normale” e applicabile a ogni epoca e circostanza, trascurando lo specifico di altri contesti storici e culturali, si esclude, insieme alla morte, anche la possibilità di risalire alcune diffuse patologie sociali.\nLe proiezione si infrangono dove comprendiamo che le concezioni più antiche possono conservarsi e riproporsi anche nel mondo moderno, le cui stratificazioni somigliano a volte davvero a conchiglie incastonate nella roccia di qualche montagna: questo non legittima alcun semplicistico e totalitario arcaismo, ma può ricordare che per tutto c’è una storia da ricostruire. Inoltre, il patrimonio culturale delle religioni riguarda, ne siano interessati o meno, anche gli atei e gli agnostici, ed è proprio la secolarizzazione a comportare una diluizione nel mondo laico di concetti religiosi.\nIn epoca moderna, l’idea di mondo dei morti simile a quello dei vivi, dove questi mantengono le proprie caratteristiche fisiche, è accuratamente descritto da Swedenborg, autore svedese che parlava con gli angeli e con gli spiriti dei trapassati su una base ad un tempo razionalista e cristiana, non escludendo i pagani dalla salvezza. Le sue visioni, nelle quali agisce l’intenzione di fornire nuove interpretazioni dei testi sacri, possono avere elementi neoplatonici e toni danteschi, opponendo tra loro impulsi malvagi ed esigenze di perfezionamento: «Coloro che hanno passato la loro vita nella voluttà e nelle mollezze e sono stati smodatamente golosi ponendo nelle cose il bene sovrano della vita, nell’altra vita amano le latrine che per loro sono delle delizie; fuggono i luoghi puliti che per loro non presentano alcuna piacevolezza.»\nKant, intenzionato a limitare le pretese metafisiche di conoscere quanto oltrepassa l’esperienza, ironizza su queste visioni al punto di consigliare delle purghe per prevenirne il verificarsi; tuttavia, come segnala Guido Morpurgo Tagliabue, la sua posizione è caratterizzata da singolare competizione: infatti, una conoscenza dell’altro mondo è impossibile per la ragione, ma in quanto ipotesi, e quindi come idea dell’intelletto, permette il perfezionamento umano, rendendo così la metafisica la «compagna della saggezza» che ancora non è. Evidenziando il formarsi del proprio peculiare stile critico, Kant avvisa: «Per scegliere ragionevolmente, si deve prima conoscere anche il superfluo, anzi l’impossibile, ma infine la scienza perviene a determinare i confini ad essa posti dalla natura della ragione umana; tutti i progetti senza fondamento, che forse in se stessi non sono colpevoli d’altro che di essere posti fuori dalla sfera umana, volano nel limbo della vanità.»\nIn definitiva, tanto il visionario quanto il filosofo possono ancora metterci in guardia contro una diffusa regressione.\n4.  Annotazioni con o senza zucca\nLa Halloween new-age integra suggestioni dalle letterature e dai film horror ed elementi popolari quali il taglio delle zucche, introdotto in America a metà ’800. Le vetrine sono addobbate già dal mese precedente e come per il Natale l’aspetto commerciale prevale: sotto questo punto di vista, le feste sono perfettamente equivalenti. Le accuse di satanismo con cui esponenti delle diverse chiese cristiane marchiano la vigilia di Ognissanti sembrano fare perlopiù il gioco del marketing, e limitandosi all’anatema non favoriscono l’inquadramento né della ricorrenza, né dei fenomeni cui allude, propagando l’ebete estraneità del clero alle proprie stesse responsabilità. La domanda è semplice e implacabile: chi sono i morti che oggi festeggiamo?\n«Immobili e vaganti» sono I morti che parlano nei versi di Eugenio Montale, immersi nella circolarità temporale del «mare che si frange sull’opposta riva» e in quella spaziale del «cristallo denso dell’azzurra palpebra». La solitudine e la disarmonia che li caratterizza si condensano nell’immagine di un cuore ridotto ad animale prigioniero, «gallinella/ di mare che s’insacca tra le maglie». Non c’è nessun riposo nella terra: una forza «spietata più del vivere» costringe i defunti alle stesse sponde e alle stesse pene dei vivi, perseguitati dai ricordi umani. I morti siamo noi.\nDa bambino, leggevo le strisce dei Peanuts, dove si celebra l’arrivo del Grande Cocomero (così deliziosamente veniva tradotto pumpkin) per la vigilia di Ognissanti e, pur non avendo orti di zucche di nessun tipo, cercavo di convincere qualcuno nel seguirmi a fare “dolcetto e scherzetto”: invano. Così, restavo a casa, a pensare al giorno dopo; allora, i miei morti non erano poi molti. Oggi, posso osservare che la gente quando si maschera sembra più sincera e che in sere come quelle succede sempre qualcosa. Enfatizza tale evenienza la concezione neopagana per la quale tra equinozio d’autunno e solstizio d’inverno, durante il quale la vita vegetale prepara il suo ritiro nel mondo sotterraneo, l’astronomia favorisce l’allentamento del diaframma tra dimensioni, permettendo che, sotto la sorveglianza della dea, irrompa un momento fuori dal tempo. Esiste una struttura sacra nella quale la nostra esperienza è compresa.\nTuttavia, tale suggestiva interpretazione decade dove si riesce a comprendere che nelle diverse tipologie del paganesimo storico non sussiste mai lo stesso schema, e che le forme della dea sono più innumerevoli delle immagini delle madonne che ancora ci salutano in ogni via. Pertanto, tale momento è da immaginare come immanente al tempo e sempre pronto a irrompere, così come la morte accompagna la curva dei giorni, presente eppure invisibile, sempre pronta a manifestarsi. E forse, la ragione del successo della festa è nell’offrire alla sensazione di essere come morti, sepolta eppure viva dietro il lusso dei confort male usati e il flusso delle notizie mai comprese, una sorta d’esorcismo che, se non è gratuito, è però piuttosto a buon mercato e di facile acquisto. Halloween è la celebrazione di un’economia che produce morte.\nFacendo due conti con i millenni, si può anche concludere che il cristianesimo, nonostante possa sembrare demodè, è più raffinato del pur simpatico fermento paganeggiante, che si affanna ingenuo a cercare nelle condizioni di vita metropolitana una natura tutta sognata e a volte puramente ideologica. Da parte loro, la solennità di tutti i santi e la commemorazione di tutti i fedeli defunti, festività austere, prive di un manifesto carattere ludico e anche di una spiccata caratterizzazione gastronomica (se non nel dolce le fave dei morti che riconferma l’antica  valenza ctonia del legume) sottolineano un concetto piuttosto complesso, ma decisivo: il tempo non ha un solo corso, e interagiscono reciprocamente quello circolare della liturgia che recupera al sacro la ruota delle stagioni, quello lineare dello sviluppo storico, quello escatologico e metastorico che conduce al momento della fine dei tempi. Infine, la resurrezione restituirà ai morti pieno aspetto corporeo. Nel frattempo, siamo di qua: fino a che punto però non siamo anche di là?\nLapidografia\nOmero (IX sec. a.C.), Inno a Cerere (data incerta, ritrovato circa nel 1785).\nEsiodo, (VIII-VII sec. a.C.) _Teogonia _(700 a.C.).\nGesù figlio di Sirach (II sec. a.C), Ecclesiastico _o Siracide_ (200-180 a.C)\nGaio Giulio Cesare (101/100-44 a.C), De bello Gallico (58-52 a.C.).\nGiovanni di Patmos (10-98/99 d.C.), Apocalisse (95 d.C).\nOvidio (43 a.C.-17 d.C), Fasti (II sec. d.C.).\nLuciano di Samosata (120/180-192 d.C), _Dialoghi _(II sec.).\nAnonimo, Cath Maige Tuired - La battaglia di Mag Tuired_ (IX sec.)\nAnonimo, Lebor Gabála Érenn – Libro delle invasioni d’Irlanda (XI sec.).\nEmanuel Swedenborg (1688-1782), Cielo e terra (1758).\nImmanuel Kant (1724-1804), I sogni di un visionario (1766).\nFrançois-René de Chateaubriand (1768-1848), Genio del cristianesimo (1802).\nJames Frazer (1954-1941), Il ramo d’oro (1922).\nEugenio Montale (1896-1980), Ossi di seppia (1926).\nCharles Shultz (1922-2000), The Great Pumpkin (raccolta di strips quotidiane pubblicate dal 1959 in poi).\nAngelo Brelich (1913-1977), Introduzione alla storia delle religioni (1965).\nGeorges Dumézil (1898-1986), La religione romana arcaica (1966).\nJean Chevalier (1906–1993) – Alain Gheerbrant (1920-2013), Dizionario dei simboli (1969).\nKenneth Grant (1924-2011), Aleister Crowley e il dio occulto (1973).\nPhilippe Ariès (1914-1984), Storia della morte in Occidente (1975).\nElisabetta Graziosi (1946), Il tempo in Montale (1976).\nMarc Augé (1935), Genio del paganesimo (1982).\nJean S. Bolen (1939), Gli dei dentro l’uomo (1984).\nPierre Grimal (1912-1996), Enciclopedia della mitologia (1988).\nAlan Unterman (1942), Dizionario di usi e leggende ebraiche (1991).\nVicky Noble (1947), Il risveglio della dea (1991).\nRonald Hutton (1954), The Stations of the Sun: A History of the Ritual Year in Britain (1996).\nMario Perniola (1941), Del sentire cattolico (2002).\nSusanna Berti Franceschi – Gian Ugo Berti, Storie di Fate, di Dee e di Eroi (2013).\n•\nFotografia: Claudio Comandini, “Lumen de Lumine” – Cimitero de L’Aquila, agosto 2010."
  },
  {
    "objectID": "posts/pages/2016-09-06-il-burkini-e-lo-scandalo-del-coprirsi.html",
    "href": "posts/pages/2016-09-06-il-burkini-e-lo-scandalo-del-coprirsi.html",
    "title": "Il burkini e lo scandalo del coprirsi",
    "section": "",
    "text": "Oggi fa più scandalo coprirsi o scoprirsi? La polemica estiva sul burkini è rimasta perlopiù coinvolta da un’epidemica reattività emotiva che impedisce ogni sensato ragionamento, esasperando così uno scontro già piuttosto sterile tra uguaglianza obbligatoria e identificazioni aggressive. In questo come in molti altri casi di indignazione mediatica, la semplice opportunità di documentarsi è stata evitata in nome di un dogmatismo laico diventato ormai senso comune.\nIl divieto del burkini in spiaggia è così scattato per ordinanza comunale in zone balneari come Cannes, Villeneuve-Loubet (Costa Azzurra) e Sisco (Corsica), e successivamente a Le Touquet-Paris-Plage (Nord - Passo di Calais) e Nizza. Va osservato che la norma securitaria di impedire qualsiasi copertura del volto è attiva a livello mondiale e accompagna l’espandersi del terrorismo integralista; in Francia il divieto di indossare il velo nei pubblici uffici e nelle scuole superiori risale al 2010, per essere confermato nel 2014 dalla Corte europea dei diritti umani. L’uso del velo è stato così assimilato ad un modo di «ostentare» la religione di appartenenza, mentre la sua proibizione è stata considerata come non lesiva della libertà d’espressione. Peraltro, l’assimilazione del velo a simbolo religioso non è del tutto esatta, perché per quanto diffuso e tipico non rappresenta norma coranica, ma fatto di costume, ed è stata inoltre a lungo praticata anche dalle donne cristiane, come illustra  la storica Maria Giuseppina Muzzarelli nel libro A capo coperto (Il Mulino, Bologna 2016). Ha osservato il quotidiano «Libération» che la norma di indossare vestiti «corretti e che rispettino il buon costume e la laicità» presenta «deboli fondamenti giuridici ma un potenziale polemico garantito»; da parte sua, il ministro dell’interno Valls, pur esprimendo la propria contrarietà personale, ha cautamente tenuto lontano il proprio ruolo dalla polemica. Il carattere delle ordinanze è stato in seguito rigettato, e anche molti occidentali lo hanno ritenuto ipocrita e discriminatorio. Infatti, presupporre che il “coprirsi” sia di per sé una forma di sottomissione non tiene conto del fatto che per molte donne musulmane è addirittura simbolo di emancipazione; piuttosto, sarebbe invece il caso di rendersi conto dove questo “scoprire” così occidentale favorisce un effettivo sfruttamento del corpo femminile. Da parte sua, l’australiana Ahiida Zanetti, stilista creatrice del burkini, ha affermato che il costume è «nato per dare alle donne che amano lo sport ma che vogliono vestire in maniera modesta, come me, una possibilità di scelta»; va inoltre segnalato che il 40% delle acquirenti di questo costume da bagno sono non musulmane. Per approfondire, è opportuno un confronto diretto con il mondo musulmano odierno, del quale un ampio repertorio è offerto da “Il pensiero islamico contemporaneo” di Massimo Campanini (il Mulino, Bologna 2009); tra le varie voci, quella della sociologa Fatimah Fermissi, critica verso il dogma della taglia 44 che imprigiona le donne occidentali e interessata a comprendere la «rivendicazione da parte delle donne del loro diritto a Dio e alla tradizione storica». Un’analisi tecnica del burkini è offerta da Rossana Miranda (Caracas, 1982 - vive a Roma), autrice di “Dissidenza 2.0” (Editori internazionali riuniti, 2014) e “Hugo Chávez. Il caudillo pop” (Marsilio, 2007), che collabora con testate sudamericane e italiane.\n** 1. Fatti, numeri e curiosità\nCosì come Mary Quant è diventata famosa per avere inventato la minigonna negli anni ’60, ora la catena britannica Marks&Spencer lascia il segno nel mondo della moda (e non solo) per la commercializzazione del burkini, il costume da bagno con burka integrato. Chi indossa il burkini ha le braccia, le gambe e la testa coperti «per nascondere tutto il corpo senza rinunciare allo stile», come si legge sull’annuncio. A prima vista sembrerebbe una tuta da sub, ma il tessuto è lo stesso poliestere dei costumi da bagno in lycra e non quello fatto con neoprene per i vestiti da immersione. Il costo del burkini è di 60 euro.\n** 2. Nuovo mercato islamico**\nIl dipartimento di marketing di Marks&Spencer ha spiegato che le possibilità di sviluppo nel mercato islamico hanno spinto l’azienda alla produzione del burkini. (Qui l’articolo di Formiche.net sul boom della moda islamica). La catena low cost svizzera H&M, invece, ha annunciato che il costume per musulmane sarà nei suoi negozi a breve perché vogliono “difendere il diritto delle donne di vestire la propria personalità”. In uno spot promozionale, H&M ha già presentato lo hijab.\nAnche se non è la prima né la sola casa di produzione di questo capo di abbigliamento, la vendita del burkini Marks&Spencer in Francia ha acceso le polemiche. Per il ministro dei Diritti delle donne francese, Laurence Rossignol, “quando i marchi investono nel mercato dell’abbigliamento islamico lo fanno perché è redditizio”.\nRuqsana Begum, fondatrice della scuola di difesa personale al Center Osmani di Whitechapel, Londra, e campionessa di kickboxing, ha anche una linea di abbigliamento con lo hijab incorporato per aiutare le donne musulmane a cimentarsi nella disciplina in tutta comodità. «Mi è venuta l’idea durante i Giochi olimpici – ha spiegato al sito Islam Information Center -. Mi ha colpito la storia di un’atleta americana che ha detto che non poteva competere indossando lo _hijab per motivi di salute e di sicurezza. Suo padre ne ha cucito uno per farla combattere. Così ho pensato che potevo farne uno per le donne normali che vogliono cominciare con questo sport»_.(Qui l’articolo di Formiche.net).\n** 3. Chi ha inventato il burkini\nIl burkini resta un abbigliamento occidentale, che risponde alle necessità della comunità islamica in Occidente. Ad inventarlo è stata Aheda Zanetti, australiana di origine libanese, che nel 2003 registrò il nome del suo costume da bagno, in regola con le norme di abbigliamento della sharia, il burkini.\nLe autorità francesi e alcuni comuni spagnoli ne hanno vietato questa estate l’uso per motivi di sicurezza. In Italia, nel 2009, Christian Panzarini, responsabile di una piscina nel quartiere Borgo Trento a Verona, aveva rimproverato una donna che si era presentata con il burkini dopo le proteste di altre donne perché spaventava i bambini. «Non ho vietato nulla – ha detto Panzarini a Repubblica -. Ho solo chiesto informazioni sul costume. Le ho anche detto di mandarci una mail per fornirci ragguagli tecnici. Ci sono alcuni materiali che possono essere utilizzati e altri no in base a determinati parametri igienico-sanitari».\nMa il burkini è soltanto un elemento religioso? Non sempre. Nigella Lawson, una conduttrice britannica, ha indossato il burkini in spiaggiadurante una vacanza per «proteggersi dal sole». Il sito Marie Clare racconta le controindicazioni dell’usodel burkini, tra cui problemi sulla pelle e vesciche.\nRossana Miranda, “Burkini, tutte le curiosità sul costume musulmano da bagno”, «Formiche» 16.08.2016."
  },
  {
    "objectID": "posts/pages/2012-10-09-soundcentral-come-divertirsi-a-kabul.html",
    "href": "posts/pages/2012-10-09-soundcentral-come-divertirsi-a-kabul.html",
    "title": "Soundcentral: come divertirsi a Kabul",
    "section": "",
    "text": "Situazione attuale in Afghanistan e fine dei negoziati Usa con i Talebani. Soundcentral, festival di musica alternativa a Kabul. Golpe e dominazioni. Al Jabri: modernismo dell’Islam. Derrida: divenire “altro” dell’Occidente. Said: critica all’orientalismo di maniera. Lloyd Miller e i concerti di tambuir. Le band di Soundcentral: Unknown District, White City, Kabul Dreams, Ring of Steel, Tears of Sun. Adorno: falsa alternativa e logica del consenso. Franco Fabbri: psicoguerra americana e riferimenti musicali datati. Esempi memorabili della musica islamica: Uhm Khultum, Nusrat Fathe Ali Kanh, Nasida Ria, Cheb Khaled. La biodiversità musicale e le forme del divertimento.\nIn Afghanistan, dove il ritiro delle truppe è previsto per il 2014, il compito di negoziare la pace con il Talebani è stato recentemente accantonato dagli Usa, per essere lasciato al governo locale; al fallimento della missione internazionale potrebbe accompagnarsi il rischio di una nuova guerra civile, con esiti ancora una volta disastrosi. Nel frattempo a Kabul, anticamente ultima tappa verso l’India e non lontana dalla Cina, si è appena svolta la seconda edizione di Soundcentral, festival di musica alternativa organizzato da Travis Beard, frizzante fotoreporter australiano.\nL’emittente del Qatar Al Jazeera ha celebrato il festival e la «ribellione giovanile del rock» con stereotipi filoccidentali imbarazzanti e datati. L’agenzia stampa britannica Reuters ci informa che secondo Masoud Hasan Zara, giornalista full-time e cantante part-time originario della città di Herat, vicina al confine tra Iran e Russia, la gente del luogo spesso è «troppo tradizionale» ed è difficile parlare di «musica moderna», specialmente di blues: che però in qualche modo è «tradizionale» a sua volta, e forse nemmeno è più tanto «moderno», se moderno significa ancora «relativo e proprio del momento presente».\nQualche indispensabile precisazione. In Afghanistan, paese prevalentemente montuoso, arido e povero da sempre, il divieto verso i concerti rock, che certo non erano numerosi, è stato sancito nel 1981 dalla dominazione sovietica, per essere confermato dopo il 1989 dalla Repubblica del Nord, che con le sue sanguinose repressioni preparava la strada al regime altrettanto feroce dei Talebani, i quali dal 1996 hanno criminalizzato ogni manifestazione musicale non religiosa. I Talebani, dopo undici anni di guerra, sono ancora piuttosto influenti nonostante le elezioni del 2005 e del 2010, al punto che il presidente Karzai suggerisce al loro leader Mullah Omar di candidarsi a sua volta.\nL’islamismo è generalmente poco interessato a musiche e ad altre manifestazioni culturali di matrice occidentale e secolarizzata, ma questo non significa che non le conosca: soprattutto, la modernità e le sue forme non sono necessariamente osteggiate, nemmeno dagli integralisti, e anzi nel complesso l’Islam è attualmente animato dalla ricerca di una _propria _modernità, del tutto ndipendente dalla razionalità del cogito cartesiano, della quale è stato un esponente significativo il filosofo marocchino Al Jabri, che si spera possa un giorno sorprendere il mondo intero.\nA sua volta, anche l’Occidente è in una crisi ormai cronicizzata, e ha certamente bisogno di reinventarsi, senza appiattirsi su quell’attitudine piuttosto in voga tra gli annoiati che abusa di xenofilia e autodenigrazione che crede fico considerare che altre culture siano sempre meglio della propria. L’attitudine è riconducibile anche a quello che Edward Said chiamò «orientalismo»; peraltro, l’Occidente non è nemmeno riducibile alla logica di dominio razzista di cui è manifestazione anche la xenofobia, laddove, come segnalò Jacques Derrida, è caratterizzato dal costante divenire «altro da sé».\nInsomma, indipendentemente degli ignoranti e dai barbari di ogni dove, le civiltà da sempre si incontrano: non sono certamente blocchi monolitici, ma nemmeno possono ridursi ad esercizi di stile.\nAl riguardo, nel 1974, durante l’esperienza della prima repubblica afghana, proclamata con un golpe dal già primo ministro Mohammed Daud durante un’assenza di re Zaher, il musicista e musicologo americano Lloyd Miller, collaboratore del trombettista e direttore d’orchestra Don Ellis e profondo conoscitore della musica persiana, organizza in Occidente memorabili concerti di tambuir, strumento tipico afgano che ritroviamo anche alla base del sitar indiano. Successivamente, una serie di colpi di stato bruceranno le esperienze repubblicane e socialiste del paese, portando all’invasione sovietica e all’intromissione americana, nelle sue fasi iniziali piuttosto accondiscendente verso i Talebani e il network di Al Qaeda, comportando così il lungo massacro e l’isolamento del paese.\nQuest’anno, a Sound Central, evento che si propone di essere* «non-partigiano e non-politico ma semplicemente musicale»* hanno chiesto di partecipare più di 50 band. Numerosi sponsor e sedi diplomatiche internazionali hanno messo a disposizione le loro risorse per situazioni rigorosamente alcool-free, come vuole l’Islam. Le proposte si sono ristrette ad una decina di presenze, oltre a vari performer: tra queste, gli Unknown District, band metal afgana di cui la stampa ci avverte che «ha portato sul palco tutta l’energia della giovinezza»; il leader Yo Khalifa ha dichiarato la «sensazione di euforia data dalla libertà di espressione»: a parte i toni dell’ufficio stampa, sulla loro versione di Sweet Dreams degli Eurythmics pesa gravemente l’ipoteca di Marylin Manson, e di afghano sembrano avere ormai solo il senso di una qual certa devastazione. Tra le altre resident band, i White City, fondata dal direttore artistico Travis, la cui hit è Space Cadet, pop-rock ben costruito dal vago sapore post-sovietico, e tuttavia afgana come un hashish tagliato con la paraffina; l’indie rock dei Kabul Dreams, di cui Chill Morghak sembra davvero rock e anche abbastanza originale, ma è in loco reputata come pessima influenza secolarizzante filo-occidentale.\nLa proposta più interessante è quella offerta dai Ring of Steel, dei quali In Fear of the Massacre tributa la giornalista Marie Colvin, la prima ad intervistare Gheddafi dopo il golpe e morta recentemente in Siria sotto le bombe governative; il lungo brano ne utilizza gli scritti in uno sperimentalismo ambient e post-rock evocativo e sospeso, con riprese di guerra low-fi.\nIn rappresentanza di altri paesi, ci sono stati gli uzbeki Tears of the Sun, con un funk-rock ben strutturato, gli australiani Pit Panther Party e il loro brutal rap metal dai contenuti politici. Ospiti di punta, gli Asian Dub Foundation, e come contorno artisti multimediali quali Arian Delawari, e inoltre busker, graffitari e dj. Il clip promozionale, com’è piuttosto tipico, non facilita la comprensione del contesto e dei contenuti musicali, e la sua conclusione, dove il pur simpatico Travis indossa in rapida successione le magliette delle band occidentali più alla moda, può divertire ma anche inquietare; dal canto loro, i giovani ripresi e intervistati sembrano divertirsi esattamente come ci si dovrebbe divertire anche in Occidente, e tutto sembra un film già visto.\nDel resto, l’influenza occidentale di questa new wave afghana non può né stupire né scandalizzare, e visti gli sconvolgimenti e i disequilibri del paese è pure inevitabile prenda queste forme, e certamente c’è anche bisogno di nuova musica e di un festival che la rappresenti; tuttavia, se l’attuale movimento non sarà accompagnato da un generale ripensamento culturale, e se alla base di queste manifestazioni sussistono per davvero soltanto consumi indotti e scimmiottamenti beceri, per cui le alternative e le stravaganze sono solo quelle che è possibile ricomporre in una logica di consenso, troverebbero la loro più drammatica pertinenza i concetti di «pseudo-individualizzazione» e di «standardizzazione» elaborati a suo tempo da Theodore Adorno  per comprendere quel capitalismo avanzato in nome del quale ancora facciamo guerre e raccogliamo cocci.\nNel 2001, durante i bombardamenti americani, trasmissioni radio del Quarto Psycological Operantions Group incitarono alla ribellione contro Al Qaeda e Bin Laden, disseminando nel paese radioline paurosamente simili ad ordigni esplosivi, e diffondendo musiche terribilmente datate. Il musicista e musicologo Franco Fabbri, prendeva occasione per ricordare la varietà culturale e musicale del mondo islamico, le cui forme si diffondono su un’area estremamente estesa e oltre i confini delle nazioni. Esempi ormai storici sono la cantante egiziana Umm Khultum, morta nel 1974, che intonava sul sistema modale arabo maqamat lunghe improvvisazioni basate sul Corano, il qawwal del pakistano Nusrat Fateh Ali Khan, morto nel 1997, dal misticismo erotico e coinvolgente, il qasidah modern delle indonesiane Nasida Ria, nove deliziose donne dal capo coperto radicate nell’Islam e attente all’attualità, e il _raï _di Cheb Khaled, trasferitosi da tempo in Francia, che ha introdotto nella musica nordafricana elementi ispanici, chanson, rock e reggae, a suo tempo fortemente criticato dai fondamentalisti ma estremamente rappresentativo della cultura algerina.\nLa biodiversità di questo mondo musicale potrebbe anche essere travolta dall’invasione di band pseudo-rock e non so che altro, capaci di introdurre un ulteriore divario culturale. Tuttavia, occorre anche ricordare che la musica da sempre compendia per ultima le caratteristiche più decisive dei suoi tempi, nutrendosi anche di equilibri precari e ampie confluenze. Il suo più grosso rischio è quello di limitarsi a “divertire”, dove divertirsi significa essere presi nel vortice dell’intrattenimento banale: ma da tempo a Kabul non ci si diverte mai per davvero, e questo è certamente un vero peccato.\n•\nFotografia: Claudio Comandini, “Frattura” –  L’Aquila, agosto 2010."
  },
  {
    "objectID": "posts/pages/2017-01-06-nobel-dylan.html",
    "href": "posts/pages/2017-01-06-nobel-dylan.html",
    "title": "Bob Dylan. Poetica espressiva e canzone americana",
    "section": "",
    "text": "Bob Dylan ha ricevuto il Premio Nobel per la Letteratura per aver «creato una nuova poetica espressiva all’interno della canzone americana». Una sua lettera all’Accademia di Svezia, la partecipazione di Patti Smith alla cerimonia, il testo di “A Hard Rain’s A-Gonna Fall”.\nBob Dylan: Banquet Speech (da leggersi a tavola)\nBuonasera, a tutti voi. Porgo i miei più calorosi saluti ai membri dell’Accademia di Svezia e a tutti gli altri illustri ospiti raccolti stasera.\nSono dispiaciuto per non essere con voi di persona, ma sappiate che sono sicuramente con voi nello spirito e sono onorato di ricevere un premio così prestigioso. Ricevere un Premio Nobel per la letteratura è una cosa che non avrei mai potuto né immaginare né prevedere. Sin da piccino ho avuto familiarità, leggendo e studiando, con i lavori di coloro che sono stati considerati degni di tale riconoscimento: Kipling, Shaw, Thomas Mann, Pearl Buck, Albert Camus, Hemingway. Questi giganti della letteratura, le cui opere sono insegnate nelle scuole e conservate nelle biblioteche di tutto il mondo, dei quali si parla con riverenza, hanno sempre in me suscitato una profonda impressione. Che io ora mi unisca ai nomi di una lista del genere lascia veramente senza parole.\nNon so se questi uomini e queste donne abbiano mai considerato l’idea che avrebbero ricevuto un Nobel, ma suppongo che tutti quelli che nel mondo abbiano scritto un libro, un poema o un’opera potrebbero aver avuto, nel loro profondo, questo sogno segreto. Probabilmente sepolto talmente in profondità che non sapevano nemmeno esistesse.\nSe qualcuno mi avesse mai detto che avrei avuto un pur minima possibilità di vincere il Premio Nobel, avrei pensato che sarebbe stato probabile quanto che andassi sulla Luna. L’anno in cui sono nato, e anche quelli subito dopo, nessuno al mondo fu considerato abbastanza bravo da vincere questo Premio Nobel. Quindi, riconosco, a dir poco, di essere in rara compagnia.\nQuando ho ricevuto questa sorprendente notizia ero fuori, per la strada, e ci è voluto più di qualche minuto per elaborarla in maniera appropriata. Ho iniziato a pensare alla grande figura letteraria di William Shakespeare. Pensava a se stesso come a un drammaturgo. L’idea che stesse scrivendo della letteratura non avrebbe potuto entrare nella sua testa. Le sue parole furono scritte per il palco. Destinate non ad essere lette, ma recitate. Quando stava scrivendo l’Amleto, sono sicuro che stesse pensando a un sacco di cose differenti: «Quali sono gli attori più adatti per questi ruoli?» «Come dovrebbe essere messo in scena?» «Voglio veramente ambientarlo in Danimarca?». La sua visione creativa e le sue ambizioni erano senza dubbio in cima ai suoi pensieri, ma c’erano anche le questioni più banali da affrontare. «Il finanziamento è a posto?» «Ci sono abbastanza buoni posti a sedere per i miei finanziatori?» «Dove posso procurarmi un cranio umano?» _Scommetto che la cosa più lontana dalla mente di Shakespeare era stata la domanda: «È letteratura, questa?»_.\nQuando ho iniziato a scrivere canzoni, da adolescente, e anche quando ho iniziato a raggiungere una certa fama per le mie capacità, le mie aspirazioni per queste canzoni non si spingevano molto lontano. Pensavo che sarebbero state ascoltate nelle caffetterie e nei bar, forse più tardi anche in posti come la Carnegie Hall, il London Palladium. Se pensavo veramente in grande, forse avrei potuto immaginare di incidere un disco e poi ascoltare le mie canzoni alla radio. Nella mia mente, era questo il vero grande riconoscimento. Incidere dischi e ascoltare le tue canzoni alla radio significava raggiungere il grande pubblico, e questo avrebbe poi permesso di continuare quanto ti eri proposto di fare.\nBene, quello che ho deciso di fare l’ho fatto ormai da molto tempo. Ho fatto decine di dischi e suonato in centinaia di concerti in giro per il mondo. Ma sono le mie canzoni ad essere il centro vitale di quasi tutto quello che faccio. Sembra che abbiano trovato un posto nelle vite di molte persone, attraverso molte culture differenti, e di questo ne sono grato.\nC’è però una cosa che devo dire. Come artista ho suonato per cinquantamila persone e ho suonato per cinquanta persone, e posso dirvi che è più difficile suonare davanti a cinquanta persone. Se cinquantamila persone hanno un’unica identità, con cinquanta spettatori è diverso. Ciascuna persona ha una propria individualità, ciascuna di loro è un mondo a sé. Loro possono percepire le cose con maggiore chiarezza. La vostra onestà e il modo con cui si relaziona alla profondità del vostro talento viene messa alla prova. E il fatto che il comitato che assegna il Nobel sia così esiguo per me è di grande valore.\nTuttavia, come Shakespeare, spesso anch’io sono impegnato a perseguire i miei sforzi creativi e devo occuparmi di tutti gli aspetti delle questioni banali della vita. «Chi sono i migliori musicisti per queste canzoni?» «Sto registrando nello studio giusto?» «Questa canzone è nella tonalità giusta?». Alcune cose non cambiano mai, nemmeno in 400 anni.\nNon ho mai avuto il tempo di chiedere a me stesso «Le mie canzoni sono _letteratura?»_.\nQuindi ringrazio l’Accademia di Svezia, per aver avuto il tempo di prendere in considerazione tale importante domanda e, alla fine, per aver fornito una risposta così meravigliosa.\nI miei migliori auguri a tutti voi,\nBob Dylan\nPatti Smith: How does it Feel (dopo l’esibizione)\nSono nata a Chicago il 30 dicembre 1946, nel vortice di una grande tempesta di neve. Mio padre doveva aiutare il tassista a navigare per Lake Shore Drive con le finestre aperte, mentre mia madre era in travaglio. Ero una bambina magro, e mio padre ha lavorato per tenermi in vita, tenendomi su un lavatoio a vapore per aiutarmi a respirare. Penserò a loro due quando calcherò il palco del Riviera Theatre, a Chicago, nel giorno del mio settantesimo compleanno, con la mia band, mio figlio e mia figlia.\nNonostante l’atmosfera emotivamente straziante che ci ha travolto durante l’elezione presidenziale, ho cercato di trascorrere il mese di dicembre immersa nel lavoro concreto, prendendomi cura delle esigenze della mia famiglia, e nei preparativi per il nuovo anno. Tuttavia, prima di Chicago, dovevo ancora eseguire un ultimo compito importante per il 2016. A settembre, sono stata convocata per cantare alla cerimonia del Premio Nobel, onorando il premiato per la letteratura, che fino ad allora era rimasto sconosciuta. Sarebbero stati un paio di giorni a Stoccolma, in un bellissimo hotel, che si affaccia sull’acqua - un onorevole opportunità per brillare, contemplare, e scrivere. Ho scelto una delle mie canzoni che mi sembrava più appropriata da eseguire per orchestra.\nQuando però è stato annunciato che il premio era stato vinto e accettato da Bob Dylan, non mi è più sembrato giusto di cantare la mia canzone. Mi sono trovata in una situazione imprevista, con emozioni contrastanti. In sua assenza, ero qualificata per tale compito? Sarebbe potuto dispiacere a Bob Dylan, al quale non vorrei mai dispiacere? Tuttavia, essendomi impegnata e avendo soppesata ogni cosa, ho scelto di cantare A Hard Rain’s A-Gonna Fall, una canzone che ho amato fin da quando ero adolescente, e una delle preferite del mio defunto marito.\nDa quel momento, ogni momento libero è stato speso per provarla, in modo da essere certa di conoscerla e di essere in grado di trasmettere ogni verso. Avendo proprio io un figlio dagli occhi azzurri, ho cantato le parole a me stessa, più e più volte, nella tonalità originale, con piacere e determinazione. L’ho tenuto in mente per cantare la canzone esattamente come è stato scritta e così come sono stata capace di fare. Ho comprato un vestito nuovo, ho tagliato i miei capelli, e ho sentito che ero pronta.\nLa mattina della cerimonia del Nobel mi sono svegliata con una certa ansia. C’era pioggia battente e ha continuato a piovere pesantemente. Mentre mi vestivo, ho ripassato  la canzone con fiducia. Nella hall dell’hotel, c’era una bella donna giapponese in tradizionale abito da cerimonia - un kimono ricamato color crema lungo fino al pavimento, e sandali. I suoi capelli erano perfettamente acconciati. Mi ha detto che lei era lì per onorare il proprio capo, che aveva ricevuto il Premio Nobel per la Medicina, ma il clima non era proprio a suo favore. Sei bellissima, le ho detto, e questo non potrebbe cambiarlo nessuna marea di vento e pioggia. Quando ho raggiunto la sala da concerto, nevicava. Ho realizzato una prova perfetta con l’orchestra. Avevo il mio spogliatoio personale con un pianoforte, e mi è stato portato un tè e una zuppa calda. Ero consapevole del fatto che le persone erano in attesa per la mia esecuzione. Tutto veniva prima di me.\nHo pensato a mia madre, che mi comprò il mio primo album di Dylan quando avevo appena compiuto sedici anni. Lo trovò nel reparto occasioni di un magazzino a prezzi stracciati e lo ha comprato con i soldi delle sue mance. «Sembrava come qualcosa che ti piacesse», mi disse. Ho fatto girare il disco di continuo, e la mia preferita è A Hard Rain’s A-Gonna Fall. Mi venne in mente allora che, anche se non potevo vivere al tempo di Arthur Rimbaud, esistevo in quello di Bob Dylan. Ho anche pensato a mio marito e mi sono ricordato quando eseguivamo la canzone insieme, immaginando le sue mani nel formare gli accordi.\nE quindi improvvisamente è arrivato il momento. L’orchestra è stato sistemata sul balcone che si affaccia sul palco, dove erano seduti il re, la famiglia reale, e i vincitori. Mi sono seduta accanto al conduttore. I lavori della serata sono andati come previsto. Come mi sono seduta lì, ho immaginato vincitori del passato camminare verso il re ad accettare le loro medaglie. Hermann Hesse, Thomas Mann, Albert Camus. Poi Bob Dylan è stato annunciato come il Premio Nobel per la letteratura, e ho sentito il cuore in gola. Dopo la lettura di un discorso commovente a lui dedicato, ho sentito nominare il mio nome e mi sono alzata. Come in una favola, mi trovavo davanti al re e alla regina svedesi e ad alcune delle grandi menti del mondo, armata con una canzone nella quale ogni linea codifica l’esperienza e la resilienza del poeta che la scrisse.\nGli accordi iniziali della canzone sono stati introdotti, e sentii me stessa cantare. Il primo verso era passabile, un po traballante, ma ero certa di stabilizzare. Ma invece sono stata travolta da una pletora di emozioni, una valanga di tale intensità da rendermi del tutto incapace di negoziare con loro. Con la coda dell’occhio, ho potuto vedere l’enorme braccio di supporto della telecamera, e tutti i dignitari sul palcoscenico e le persone al di là. Non abituata ad un panico così schiacciante, non sono stata in grado di continuare. Avevo dimenticato parole che ormai erano parte di me. Ero semplicemente incapace di tirarle fuori.\nQuesto strano fenomeno non è diminuito né passato, ma è crudelmente rimasto con me. Sono stata costretta a fermarmi e chiedere scusa e quindi a tentare di nuovo proprio mentre ero in tale stato, e pur cantando con tutto il mio essere sono inciampata di nuovo. Non era perduto in me che la storia raccontata dalla canzone inizia con le parole «Mi sono imbattuto al fianco di dodici montagne nebbiose» e termina con la frase _«E io so che la mia canzone cominci ben prima di iniziare a cantare.» _Come ho preso la mia sedia, ho sentito l’umiliante morso del fallimento, ma anche la strana consapevolezza che in qualche modo ero entrata e avevo veramente vissuto il mondo del testo.\nPiù tardi, al banchetto del Nobel, mi sono seduta di fronte al ambasciatore americano - una bella ed eloquente iraniana-americana. Aveva il compito di leggere una lettera di Dylan prima della conclusione del banchetto. Ha letto senza problemi, e non ho potuto evitare di pensare che Dylan aveva due donne forti dalla sua parte. Una aveva vacillato e l’altra no, ma entrambe non avevano null’altro in mente che eseguire il proprio lavoro al meglio.\nQuando il mattina seguente mi alzai, stava nevicando. Nella sala per la colazione, sono stata accolta da molti degli scienziati del Nobel. Hanno dimostrato apprezzamento per la mia molto pubblica lotta. Mi hanno detto che ho fatto un buon lavoro. Avrei voluto fare di meglio, ho detto. No, no, mi hanno risposto, nessuno di noi lo vorrebbe. Per noi, la performance sembrava una metafora per le nostre stesse lotte. Le parole di gentilezza sono continuate per tutto il giorno, e alla fine ho dovuto fare i conti con la natura più vera del mio compito. Perché ci impegniamo nel nostro lavoro? Perché facciamo concerti? E soprattutto per divertire le persone, e per permettere loro di trasformarsi. È tutto per loro. La canzone non ha chiesto nulla. Il creatore della canzone non ha chiesto nulla. Quindi, perché dovrei chiedere qualcosa io?\nQuando mio marito Fred è morto, mio padre mi ha detto che il tempo non può guarire tutte le ferite, e tuttavia ci fornisce gli strumenti per resistere loro. Ho trovato che questo è vero tanto nella più grande quanto nella più piccola delle questioni. Guardando al futuro, sono certo che la «pioggia dura» di Hard Rain non cesserà di cadere, e che tutti dovremo vigilare. L’anno volge al termine; il 30 dicembre eseguirò Horses con la mia band, e con mio figlio e mia figlia, nella città dove sono nata. E tutte le cose che ho visto, vissuto e ricordato saranno dentro di me, e anche il rimorso che ho provato così pesantemente si fonderà gioiosamente con tutti gli altri momenti. Settant’anni di attimi, settant’anni di essere umano.\n•\nA HARD RAIN’S A-GONNA FALL \nOh, where have you been, my blue-eyed son? Oh, where have you been, my darling young one? I’ve stumbled on the side of twelve misty mountains, I’ve walked and I’ve crawled on six crooked highways, I’ve stepped in the middle of seven sad forests, I’ve been out in front of a dozen dead oceans, I’ve been ten thousand miles in the mouth of a graveyard, And it’s a hard, and it’s a hard, it’s a hard, and it’s a hard, And it’s a hard rain’s a-gonna fall.\nOh, what did you see, my darling young one? I saw a newborn baby with wild wolves all around it I saw a highway of diamonds with nobody on it, I saw a black branch with blood that kept drippin’, I saw a room full of men with their hammers a-bleedin’, I saw a white ladder all covered with water, I saw ten thousand talkers whose tongues were all broken, I saw guns and sharp swords in the hands of young children, And it’s a hard, and it’s a hard, it’s a hard, it’s a hard, And it’s a hard rain’s a-gonna fall.\nAnd what did you hear, my blue-eyed son? And what did you hear, my darling young one? I heard the sound of a thunder, it roared out a warnin’, Heard the roar of a wave that could drown the whole world, Heard one hundred drummers whose hands were a-blazin’, Heard ten thousand whisperin’ and nobody listenin’, Heard one person starve, I heard many people laughin’, Heard the song of a poet who died in the gutter, Heard the sound of a clown who cried in the alley, And it’s a hard, and it’s a hard, it’s a hard, it’s a hard, And it’s a hard rain’s a-gonna fall.\nOh, who did you meet, my blue-eyed son? Who did you meet, my darling young one? I met a young child beside a dead pony, I met a white man who walked a black dog, I met a young woman whose body was burning, I met a young girl, she gave me a rainbow, I met one man who was wounded in love, I met another man who was wounded with hatred, And it’s a hard, it’s a hard, it’s a hard, it’s a hard, It’s a hard rain’s a-gonna fall.\nOh, what’ll you do now, my blue-eyed son? Oh, what’ll you do now, my darling young one? I’m a-goin’ back out ‘fore the rain starts a-fallin’, I’ll walk to the depths of the deepest black forest, Where the people are many and their hands are all empty, Where the pellets of poison are flooding their waters, Where the home in the valley meets the damp dirty prison, Where the executioner’s face is always well hidden, Where hunger is ugly, where souls are forgotten, Where black is the color, where none is the number, And I’ll tell it and think it and speak it and breathe it, And reflect it from the mountain so all souls can see it, Then I’ll stand on the ocean until I start sinkin’, But I’ll know my song well before I start singin’, And it’s a hard, it’s a hard, it’s a hard, it’s a hard, It’s a hard rain’s a-gonna fall.\nUNA DURA PIOGGIA CADRA’ \nDove sei stato, figlio mio diletto ? Dove sei stato, ragazzo mio caro ? Sono inciampato sul fianco di 12 nebbiose montagne, ho percorso e ho strisciato per sei tortuose autostrade , ho camminato nel mezzo di 7 tristi foreste, son stato di fronte ad una dozzina di oceani morti, son stato per diecimila miglia nella bocca di un cimitero, e una dura, e una dura, e una dura, e una dura e una dura pioggia cadrà.\nOh cosa hai veduto, figlio mio diletto ? Cosa hai veduto ragazzo mio caro ? Ho visto un bimbo appena nato con lupi selvaggi tutti intorno Ho visto un’autostrada di diamanti e nessuno che la percorreva, ho visto un ramo nero e sangue ne scorreva, ho visto una stanza piena di uomini con martelli insanguinati, ho visto una scala bianca tutta ricoperta d’acqua, ho visto diecimila persone parlare con lingue spezzate, ho visto armi e spade affilate nelle mani di bambini, e una dura, e una dura, e una dura, e una dura e una dura pioggia cadrà.\nE cosa hai sentito, figlio mio diletto ? Cosa hai sentito, ragazzo mio caro ? Ho sentito il rombo di un tuono, che ruggiva come un avvertimento, ho sentito il fragore di un’onda tale da sommergere il mondo intero, ho sentito cento suonatori di tamburo con le mani in fiamme, ho sentito diecimila sussurrare e nessuno ascoltare, ho sentito un uomo morire di fame, ho sentito molte persone ridere, ho sentito la canzone di un poeta morente in un canale di scolo, ho sentito il suono di un clown che piangeva nel cortile, e una dura, e una dura, e una dura, e una dura e una dura pioggia cadrà.\nOh, chi hai incontrato, figlio mio diletto ? Chi hai incontrato, ragazzo mio caro ? Ho incontrato un bambino accanto ad un pony morto, ho incontrato un uomo bianco che camminava con un cane nero, ho incontrato una giovane donna con il corpo in fiamme, ho incontrato una giovane ragazza che mi ha donato un arcobaleno, ho incontrato un uomo ferito dall’ amore, ho incontrato un altro uomo ferito dall’ odio, e una dura, e una dura, e una dura, e una dura e una dura pioggia cadrà.\nOh, e cosa farai ora, figlio mio diletto ? Cosa farai ora, ragazzo mio caro ? Andrò via prima che la pioggia incominci a cadere, camminerò nel profondo della più profonda e nera foresta, dove la gente è tanta è le loro mani sono completamente vuote, dove i proiettili avvelenati contaminano le loro acque, dove la casa nella valle incontra la umida e sudicia prigione, dove il volto del boia è sempre ben celato, dove brutta è la fame e dimenticate son le anime, dove nero è il colore e zero il numero, e lo dirò, lo penserò, lo pronuncerò, lo respirerò, e lo rifletterò su una montagna così che tutte le anime possano vederlo, poi starò sull’oceano fino a quando incomincerò ad affondare, ma saprò bene la mia canzone prima di incominciare a cantare, e una dura, e una dura, e una dura, e una dura e una dura pioggia cadrà.\n•\nBob Dylan, “Banquet Speech”, «Nobelprize.org» 2016.\nPatti Smith, “How does it Fell”, «The New Yorker» 14.12.2016.\nBob Dylan, “A Hard Rain’s a-gonna Fall”** **(inglese e italiano - traduzione di Michele Murino), «Maggie’s Farm» 1999-2017.\nImmagine: Bob Dylan Nobel Diploma, «Nobelprize.org» 2016.\n•\nTraduzione (tranne deve diversamente indicato): Claudio Comandini"
  },
  {
    "objectID": "posts/pages/2012-05-17-dalla-nuvolari-sesso-angeli.html",
    "href": "posts/pages/2012-05-17-dalla-nuvolari-sesso-angeli.html",
    "title": "Quando passa Nuvolari. Sulla morte di Lucio Dalla e il sesso degli angeli",
    "section": "",
    "text": "L’arte sghemba di Lucio Dalla. Il vizio di dichiarare gli altri. La cultura gay e l’ecumenismo. Il pinkwashing. Pensare il diverso: Byron, Weininger, Adorno, Lacan. Omoerotofobia ed eterofobia. Leggi e basso ventre. Sessualità fluida e polarità di genere. Nuovo patto di socialità. «La folla attende il suo arrivo».\nCelebrare il proprio compleanno da morto, in una data resa famosa come titolo di una vicenda non autobiografica, riempire con circa 5.000 persone una piazza ribattezzata con un nome diverso, sono indizi decisivi per comprendere il rapporto sghembo che l’arte di Lucio Dalla intratteneva con la realtà. La sua canzone che preferisco è Nuvolari, scritta con il poeta Roberto Roversi. Intelaiata da un’orchestrazione di ingranaggi ben coordinati e pulsanti, impagabile quando sul crescendo arriva a fare «poltiglia» dei «cocci di bottiglia» di montaliana memoria, conduce i suoni delle parole e la pronuncia musicale a sfiorarsi, in un equilibrio inarrivabile e a mio avviso non più ripetuto in altre prove. In questo quattro marzo, dentro la basilica di San Petronio e sotto le telecamere, un’assemblea intera si produce in un unico spasmo alla parola «Grazie» pronunciata da Marco Alemanno, partner delle più recenti avventure artistiche di Dalla, tra cui un brano inequivocabilmente religioso come* INRI*.\nUna nota stonata si dilata, fino a richiedere una risoluzione. Lucia Annunziata denuncia l’omosessualità non dichiarata del musicista e cantante, e l’ipocrisia della Chiesa nel celebrarne le esequie. La giornalista era da poco reduce da un’altra gaffe ampiamente evitabile che riguardava il mondo musicale, dove per difendere le pretese messianiche di Adriano Celentano al Festival di Sanremo era riuscita ad affermare la graditissima iperbole che lo avrebbe sostenuto pure se avesse detto che gli omosessuali sarebbero dovuti andare ai forni. Un violento attacco contro Dalla è stato quindi compiuto in nome di un’insospettabile integralismo da Aldo Busi, maligno come un tumore nel dare del «buffone» ad un uomo semplicemente più istrione di lui, poco accorto nell’uso delle parole laddove ha diffuso addirittura come vera la falsa notizia che Dalla appartenesse all’Opus Dei.\nDi fronte a tali goffaggini e isterismi, persino  è riuscito a farci una figura egregia, ricordando che l’omosessualità non comporta necessariamente l’adesione alla cultura gay e ai suoi riti, e che nessuno è autorizzato a dichiararsi a nome di qualcun’altro. Poi, se un matrimonio omosessuale potrebbe anche avere un senso, per quanto fino a pochi anni fa fosse osteggiato come reazionario dagli stessi interessati, un funerale gay resta piuttosto incomprensibile.\nDove gli esponenti della Chiesa, con cui il cantante intratteneva rapporti personali, hanno pacatamente svolto il compito di amministrare le esequie, le tristi aggressive polemiche per questo mancato coming-out sembrano manifestare spiccate tentazioni egemoni da parte del movimento gay. Se si parla spesso dell’omosessualità diffusa nella Chiesa, bisognerà anche notare la pretesa ecumenica dei gay nella comunicazione. Riconoscere la dignità delle persone omosessuali non risparmia dal segnalare in chi parla a nome dell’intera categoria la presunzione di imporre un proprio canone, come se la ragione della diversità del reale risiedesse esclusivamente nell’identità con se stessi.\nIn questo abuso del concetto di identità, l’omosessualità diventa un valore universale apparentemente infallibile, così “ecclesiastico” da configurarsi come una specie di “papato” dei nostri tempi, che coerentemente può anche associarsi a quel sistema usato da politici e stati per rifarsi la faccia noto come pinkwashing, praticato dall’Israele destrorso di Nethanyau come da incolori amministrazioni italiote. Non è questo quanto serve ai diritti delle categorie meno protette e alla crescita sociale collettiva, e sembra piuttosto riguardare quei pregiudizi che tendono a diffondersi indistintamente.\nInfatti, la realtà non è in bianco e nero. Dove esiste per ognuno un’unica e personale sessualità da coordinare con affetti e pulsioni, preferire lo stesso o il differente non cambia. Cercando per davvero di “pensare diverso”, Byron, che amava le donne come gli uomini, ci sorprende affermando che la Chiesa cattolica esprima appieno l’«ermafroditismo» di Roma. Weininger, più di un secolo fa, ricordava che nelle persone le gradazioni tra i poli maschile e femminile sono tali da rendere la stessa contrapposizione omosessuale-eterosessuale insensata. Adorno ci ammonisce sul fatto che il “femminile” medesimo è una costruzione omosessuale maschile, e che la famiglia è l’anello terminale del meccanismo con cui il sistema precisa i suoi condizionamenti, per cui gusti personali e composizione del nucleo non cambiano ruoli e funzioni. Lacan ci ricorda che l’amore è sempre eterosessuale, laddove riguarda l’incontro tra diversità. Insomma, la libertà è un po’ più avanti, sempre, e va bene così.\nInoltre, siamo poi tanto sicuri che questa società apparentemente così permissiva, ma che tende solo a creare nuove categorie di consumatori, sia libera dallo sfruttamento? Chi sfrutta chi? E quali altre domande sarebbe opportuno porsi?\nLucio Dalla, estroso e riservato, si faceva gli affari suoi, e tutti erano d’accordo. Lo so pure io che si pomiciava i capelloni già negli anni ’60, mentre un’attitudine propriamente definibile come pederastia sembrava piuttosto marcata. I dettagli delle sue abitudini sessuali però non dovrebbero nemmeno interessarci, ed è peraltro evidente la presenza nella sua vita di amori eterosessuali, e colpisce la capacità della sua arte di tratteggiare figure femminili mai stucchevoli. E infatti, parlare d’amore nella lingua di tutti pertiene proprio agli angeli, sul cui sesso le chiacchiere umane invano si affaticano, e che magari, come ricorda la canzone, piscerebbero tranquilli tranquilli in testa a tutti.\nChi non è un angelo, alla diffusa pretesa di fare bandiera di una qualsiasi presunta “identità” di orientamento sessuale esclusivista, può opporre la realtà di una sessualità fluida, fatta di corpi senzienti le cui possibilità sono oltre ogni steccato istituito e tutte le manipolazioni possibili, la quale oltrepassa i generi eppure ne mantiene polarità e attrazione. Infatti, riconoscere la legittimità dei rapporti tra congeneri non deve inibire la ricerca delle alterità di cui il sesso è naturalmente costituito, a meno che non si voglia menomare la persona dalle possibilità di incontro: qui lo stesso Freud, peraltro contrario ad ogni discriminazione contro i gay in tempi non sospetti, può ancora aiutarci.\nL’omofobia (più propriamente _omoerotofobia - _la parola omofobia significherebbe letteralmente “odiare il simile”, e non aiuta molto a comprendere) è una violenza: lo è però anche istigare (in forme più o meno larvate) all’omosessualità e allo stesso tempo renderla passibile di ricatto se non si osservano certe condizioni prescritte da precise associazioni di categoria. Ma soprattutto, e questo è decisivo, l’eterofobia non può e non deve costituire un criterio. Nel rispetto dei gusti personali, e pur considerando la sempre maggiore diffusione di incompletezze sessuali di ogni tipo, un mondo geneticamente indifferenziato non è auspicabile e nemmeno possibile: su questo, soccorre anche l’opinione di un indiscutibile assertore di diritti e laicità come Voltaire.\nNon fare né misteri né parate in fatto di sesso è normale per molti. Le pulsioni conoscono solo esempi e rifuggono le norme, e comunque è innegabile che ogni concreta tipologia di rapporto tende oggi ad assumere un significato sociale. La legislazione mondiale si sta coerentemente impegnando nel riconoscere le unioni civili di ogni tipo, le cui esigenze crescono con i cambiamenti e per le quali vanno considerati tanto i diritti individuali e la tutela del presente, quanto le successioni e gli assetti futuri. È questo il punto decisivo, alle cui domande spesso si sfugge per rifugiarsi in uno strano conformismo. Ma laddove i rapporti tendono a svincolarsi dalla complementarietà tra generi e/o dall’aspetto riproduttivo, fino a che punto il diritto deve adeguarsi?\nMentre si attendono risposte, si può considerare che l’ossessione di legiferare su ogni cosa, tipica della nostra epoca, possa anche fermarsi prima del basso ventre. Preoccupazioni espresse soprattutto in ambito religioso, ma non solo, impediscono ad alcune di queste unioni di essere definite come “matrimonio”; propriamente, non essendo relazioni a base monogamica, potrebbe essere opportuno porle su un ordine legislativo specifico, sulla base di un nuovo patto di socialità, che valuti le reali esigenze delle nuove famiglie.\nStiamo vivendo cambiamenti enormi e serve accortezza per valutarne la portata. Saper distinguere, decidere con distacco e partecipazione, anche se la nostra influenza sulle cose sembra irrisoria, e i risultati del tutto imprevedibili, rappresentano le regole minime.\nIntanto, l’omaggio immenso di una piazza in ascolto, appena turbato dalla ressa all’ingresso vip, sembra aver dato a Bologna qualcosa di cui essere fiera. Il surrealismo raffinato e popolare di questa grande voce è tra le parti migliori della cultura nazionale. Tuttavia, tali constatazioni non permettono di trovare nulla in grado di sostenere il rilancio di una città che sa solo compiangere il proprio degrado, che sembra essere specchio di quello di un paese intero.\nUn «gesùbambino» viene seppellito, altri ne verranno. Il presente collassa su se stesso, ogni sguardo si rivolge al passato. In questo polverone, un piccolo miracolo può sempre accadere. In tempi in cui per un jazzista «incapace di fare cose normali» sembrava particolarmente faticoso imporsi, la commozione di questo strano compleanno in questa piazza ribattezzata era inimmaginabile. E come se davvero fosse Nuvolari, «la folla attende il suo arrivo, per ore ed ore.»\nhttps://youtu.be/myjzEfTdkC0\n•\nFotografia: Claudio Comandini, “Omaggio alla soglia di Dalla” – Bologna 2012"
  },
  {
    "objectID": "posts/pages/2017-02-02-le-avventure-di-saro-e-giambologna.html",
    "href": "posts/pages/2017-02-02-le-avventure-di-saro-e-giambologna.html",
    "title": "Le avventure di Saro e Giambologna",
    "section": "",
    "text": "Esistono autori che inventano nuovi procedimenti di scrittura, altri ancora che si astengono dal pubblicare. Se la prima tipologia è attualmente particolarmente fiorente, l’esistenza della seconda è invece piuttosto a rischio: infatti, dove la tecnologia digitale ha favorito varie e interessanti sperimentazioni, ha anche permesso di infestare il mondo di parole anche a perfetti analfabeti. Ad ogni modo, tali tipologie di autori sono tra quelle ricordate da Ezra Pound in “L’ABC del leggere”, e Roberto Vannucci, chiamato da alcuni amici Giambologna per la tendenza affabulatoria di inserirsi in tutte le storie di una Bologna di tempi ormai andati, adorava questo libro, e presso la sua casa sull’Appennino si dedicava perlopiù al leggere e allo scrivere, presi come cosa serissima eppure divertente. È quindi scomparso nel luglio 2012 - per essere più precisi, si è lasciato morire, perché probabilmente gli è sembrata la cosa più sensata da fare per rinascere davvero - ,  lasciando uno scatolone colmo di quaderni di ogni colore, nei quali ha registrato minuziosamente studi e letture, alcune poesie, varie riflessioni, compilate secondo una scrittura nitida e ben scandita, sospesa in uno spazio meditativo e incontaminato. Esponente di una cultura che rifiutava ogni forma di istituzionalizzazione, era provvisto di una laurea in Lettere conseguita circa nel Sessantotto seppur con studio tenace, si era interessato di religioni orientali diventando poi monaco zen, ed era anche astrologo con il gusto matematico degli astri e quello junghiano dei simboli: con lui potevi parlare di stelle e pianeti senza sentirti troppo imbecille. Sfornito di computer, ne manteneva una vaga curiosità, e su Internet non ha ricevuto nessuna menzione a parte questa, smentendo la banale e superstiziosa credenza che la Rete raccolga automaticamente tutto ciò che esiste. Al massimo della sua tecnologia, si divertiva a spedire sms, caratterizzati dall’essere esenti dai vizi linguistici quali abbreviazioni barbare, iconismo spinto, abuso di k e di x, altre volgarità; soltanto dopo eventualmente trascriveva a penna quanto da lui scritto sul cellulare. Qui seguono i sorprendenti resoconti del suo accudimento di Saro, una specie di cane-leone davvero ingombrante e piuttosto vivace, ormai anche lui scomparso. Saro era il mio cane, io sono stato vicino di casa di Roberto: a questi grandi amici perduti sarò sempre grato, e non li perderò mai. Ecco quindi queste avventure immaginarie assurde e spassose, condite da riflessioni originali e brillanti, dove trovare forme classiche e immagini psichedeliche, echi di autori quali Jack Kerouac e Thomas Mann, toni per nulla stereotipati e soluzioni piuttosto indispensabili. Forse, quasi senza accorgersene, pur se per lungo tempo si opponeva veementemente alla stessa ipotesi di una pubblicazione, Roberto ha davvero inventato un nuovo procedimento: o quantomeno, ne ha tratto una letteratura.\nAbduk kastì emeini tòs ebmeini tòs. Kasùn telèi oka. Peren? (05.02.08)\nCosa succede? (15.04.10)\nNelle mie contrade nessun evento - ogni istante diecimila eventi - (29.07.10)\nLa follia popola le scene di tutti i tempi, oltre tutte le soglie di definizione e di contenimento che Foucault ci ha insegnato a riconoscere. Il tratto comune di tutte le follie, lo scarto dal logos, dallo stile di volta in volta dominante, fa sì che la follia sia spettacolo e i folli attori e personaggi assoluti. Non importa quale sia il segno, positivo o negativo, che nelle diverse epoche si attribuisce alla non normalità della follia. Gli stravolgimenti del linguaggio condiviso, il linguaggio del corpo che la follia scatena, l’attenzione che i folli chiedono con ogni mezzo, sono il teatrabile, il rappresentabile. Ogni umano atto altro non è che un luogo e insieme un momento della rappresentazione cosmica che tutti noi stiamo rappresentando. A mani giunte - (18.05.07)\nIl nobile Saro uscì dai suoi recinti e si diresse ad Oriente e lì pisciò, contro le gardenie. Poi si diresse ad Occidente e ivi pure pisciò, all’ombra dell’alto cedro. E così pure, nelle restanti due direzioni dell’orizzonte, il nobile Saro pisciò, ma i due punti, quello superiore e quello inferiore, li onorò con cumuli di merda. Conclusosi il rituale financo nei suoi più minuziosi dettagli, ritirassi nelle sue stanze, per lo fiero pasto… E mi congedò. (12.03.08)\nSe all’interno del cavetto mettiamo due fili elettrici di polarità opposta noi otteniamo la corrente elettrica, cosa otteniamo se all’interno di quel cavetto noi mettiamo vari fili elettrici di polarità variabile? (22.10.08)\nL’unica cosa che mi dispiace  è che la mia cervicale va da far schifo, io vado da far schifo e questo purtroppo limita un po’ i nostri tempi di escursione (che peraltro sono svariati…). Ma a parte questo Saro è fantastico, fantasioso, attore, ecc. ecc. a volte è pure un po’ stronzo… ma cosa vuoi mai…? Poveraccio… è una gran bestiola… (12.08.08)\nRiflessioni sulla trasformazione del mito. Il pensiero filosofico ha sottratto al mito la riflessione sul tempo e l’ha sistematizzata. Nel mito l’intuizione di un possibile passaggio dalla realtà ordinata e sensibile ad un’altra ineffabile, inesprimibile, estranea alla misura dell’intelletto umano, ricalca l’intuizione delle due linee temporali: quella misurabile scandita dal moto degli astri, e l’altra eterna, senza principio ne fine, sulla quale s’impernia il ritmo degli universi che nascono e periscono, così come l’intuizione di una linea spaziale, connessa con la speculazione sull’eternità e sul tempo infinito. Oltreché sull’infinità della scala numerica e perfino sull’esistenza di una riserva vitale o energia vitale, intendendo per vita l’esistenza stessa di uno spazio infinito e senza forma, ma non vuoto. Va da sé che separare linee temporali e linee spaziali è del tutto arbitrario come ipostasi, ma non come funzione espressiva e quindi comunicativa. Anche in questo caso ricorderei le parole del vecchione svizzero: «Non si può proprio dire che l’energia fisica sia trasformata in vita, ma semplicemente che la trasformazione è la manifestazione della vita.» (Jung, Opere, vol. 8, pag. 51) (24.11.2008)\nIo e Saro ci siamo seduti nella corretta posizione davanti alla ciotola dei croccantini in terra tra di noi e abbiamo mangiato con i bastoncini in assoluto silenzio. Poi ci siamo fatti l’inchino di rito e abbiamo salmodiato l’Om in assoluta concentrazione. Improvvisamente Saro è diventato luminoso di una luce blu e tutto è stato illuminato da un’improvvisa aura estatica e i pochi croccantini rimasti hanno preso a vorticare nella ciotola e sono esplosi nello spazio sub-lunare che ci avvolgeva. Poi ho perso conoscenza… Attualmente Saro è seduto sulla cima del pino e manda ululati ai Dalai Cani che dimorano sulle cime dei pini tuttintorno. Fra  un po’ salirò anch’io per dormire con lui in posizione aerea. Che ci vuoi fare… Siamo entrambi sperimentatori… Devo andare. Saro mi fa gesti imperiosi… Non siamo rimasti a lungo sul pino com’era nostra intenzione e questo perchè la brava Bestiola Illuminata ha avuto la prodigiosa rivelazione che in Monte Mosca c’erano tutti i Dalai-Cani delle diecimila regioni dello spazio oltre il tempo… e… infatti… sono rimasto anche io abbagliato da tanto Splendore: tutti i cani erano seduti in un magico mandala che emanava potenti energie fino a Grizzana, anche se tutti i cani mi hanno convinto con argomentazioni più che convincenti che a Grizzana non se ne sarebbe accorto nessuno. Abbiamo allora pregato in coro per tutti gli esseri umani: «Che gli umani possano comprendere…» e dopo questa recita sommessa e commossa abbiamo dato inizio ad una memorabile festa. I falò sono accesi, accorrono cani e lupi da ogni direzione e Saro ed io siamo molto soddisfatti. - CONFESSIONE (è stato proprio Saro a convincermi dell’opportunità di questa confessione): ti ho preso la boccia di vino rosso che avevi da parte e me la sono scolata, mentre lui mi faceva l’occhietto dicendomi: _«Poveri uomini… siete pure ladri…» _Ma mentre lo diceva sogghignava… (04.08.08)\nSaro è sceso in sciopero. Ha detto che di due umani come me e te ne ha piene le tasche. Ne ha dette di tutti i colori: che siamo due falliti… che io a scrivere cazzatine alla mia età sono da buttare… che quando tu suoni la tromba gli rompi i timpani… e via così per una buona mezzora. Poi ha proclamato lo sciopero; non ho ben capito in cosa consista, ma lui si è limitato a dirmi con sufficienza che sarà più esplicito nei prossimi giorni. (19.12.08)\nPrima sono andato giù per pendere Saro e andare a fare un giretto… Saro non c’era… c’era, invece, ahimè, un foglio di carta da pacchi con su strani caratteri che ad un esame più attento risultava essere una lettera di addio del buon vecchio Saro, con scritto: «Sono stanco di un padrone che mi lascia sempre solo e anche dei suoi stupidi amici come te che parli parli e non combini mai un cazzo. Addio! Non mi vedrete mai più.» Ho chiamato, ho urlato, ho pianto… ma di Saro nessuna traccia. Allora ho scavalcato sette montagne e sette orizzonti, ma di Saro niente. Allora sono ricorso ai miei poteri sciamanici, sono salito per una scala che portava oltre il cielo e là, stupore, ho visto Saro che però mi ha preso a male parole e mi ha abbaiato contro. Gli ho teso la mano che lui ha selvaggiamente morso e io mi sono messo a piangere. Allora lui mi è balzato sopra per finirmi e io ho perso i sensi. Adesso sono ricoverato non so dove tutto bendato e senza la gamba sinistra. Sono anche un po’ confuso… Ti farò sapere quando io stesso ci capirò qualcosa di più, ma nutro forti dubbi. Senza una gamba, poi… (05.07.08)\n«Al Casone tutto benone?»: come poeta fai proprio schifo… Ci provo anch’io: «Tutto bene il gran Sarone ti mandiamo un bel bacione.» Mah… Per me siam deficienti… A mani giunte – PS: hai per caso visto Saro? Io qui non lo vedo da nessuna parte… Sempre a mani giunte – (13.07.08)\nTutto a posto. Ho impiccato Saro (ma non ha sofferto), gli ho mozzato la testa e l’ho messa sulla porta della casa della tua simpaticissima vicina Angela. Così puoi restare tranquillamente a Bologna. (26.09.08)\nCome ben sai oggi ho giustiziato Saro con la mazza. Non è stata un’esecuzione particolarmente cruenta… è morto al primo colpo e senza schizzare sangue: una probabile vasta emorragia che l’ha fatto stramazzare al suolo. Ma la vita è strana… è arrivato un Dalai-Cane che l’ha prontamente risuscitato. Adesso però pare più tranquillo ed ubbidiente, ma non lo capisco più: parla in alto-pali arcaico… A mani giunte - (18.10.08)\nQuesta notte Saro ha poi dormito qui perché il tempo era incerto e troppo umido. Gli ho insegnato a manovrare il camino ed è diventato un fuochista provetto. Così posso uscire con comodo che tanto al riscaldamento ci pensa lui… mette tutti i pezzi di legna a posto secondo la grossezza con cura e attenzione… dà soddisfazione… Il Gran Can Saro è stato “iniziato”. (07.11.08)\nDecisamente con il telefono non siamo sincronizzati… volevo solo dirti che Saro da ieri è qui con me buono e tranquillo. Mangia, beve dorme e si gode il calduccio del camino. E io la sua compagnia. Buonanotte e a mani giunte - (8.11.2008)\nIo e Saro stiamo atterrando in Scozia. Il tempo è buono e c’è una gran folla ad attenderci all’aereoporto. Sono i Sarofans… (21.04.08)\nAlle prime luci dell’alba Saro ed io, stanchi dell’attuale contesto, dopo un lungo e sofferto conciliabolo abbiamo deciso irrevocabilmente di partire immediatamente per il Bacino del Tarim, ricco dell’acqua di molti fiumi che scendono dal Tibet, dal Kashmir e dai monti del Pakistan. Ora siamo bivaccati davanti ad un fuoco sulle rive del lago Lob Nor. Eh… qui è un’altra vita amico mio… e anche Saro la pensa così: ha sentenziato che resterà qui punto (06.12.08)\nQuesta sera ci siamo spinti fino al Bacino del Tarim, oltre il deserto di Taklimakan, su, su, oltre il Tibet e la valle del Qanqan He, vicino al lago Lob Not… Io e Saro guatiamo l’oscuro orizzonte a nord, la depressione di Trupan, ai confini con il Deserto del Gobi e la Mongolia… Fa un po’ freddino ma se non ci acchiappino i predoni ce la faremo anche questa volta. Saluti da Saro che nel frattempo ha raggiunto il lago e ci si sta tuffando… (23.04.08)\nSaro è molto riservato per cui non ho voluto insistere. Mi ha però fatto capire che conosce bene il lago e i suoi segreti, semplicemente non ne voleva parlare. Ad un tratto si è messo giù con occhi tristi ma fingeva perché un attimo dopo è balzato su dritto abbandonandosi ad un can-can sfrenato… Credevo non la finisse  più ma dopo un tango si è avventato sulla ciotola bevendo 7 litri e 4 d’acqua in un sol colpo. Poi ha ripreso le danze… (12.08.08)\nQui la temperatura è mite e le giornate piene di semplici cose perdute. Saro ha trotterellato tutto il giorno con giovani snelle cani/femmina con occhi a mandorla mentre io perlustravo la zona. Saro ne è entusiasta. Saluti dal Bacino del Tarim – (06.12.08)\nQuesta notte ho dovuto fare un veloce salto nelle regioni uralo-altaiche e ho chiesto a Saro se era interessato alla spedizione. Si è messo a ballare la tarantella e a cantare… dal che ho dedotto che l’idea gli andava a fagiuolo. Siamo in un vasto altopiano in ginocchio davanti ad un monumento di squisita ierogamia canina arcaica, di cui si era persa ogni traccia. Saro è immobile e pronuncia strane parole magiche e nel frattempo scodinzola e sbadiglia… I Tungusi hanno cani a cinque zampe; gli Yakuti invece li mangiano. Saro ne è atterrito. Beh, dopo un saltino in Mesopotamia penso che torneremo al Casone e andremo a cuccia. Ne abbiamo comprata una qui abbastanza spaziosa per entrambi. Buona notte e attento ai lupi. Qui è infestato – (23.05.08)\nSaro e io ci siamo smarriti e abbiamo paura… lui manda ululati raccapriccianti e io tremo e piagnucolo… interrompo perché sta arrivando un branco di lupi. Saro si è cagato vergognosamente addosso e io devo pulire con i sacchettini… e se arrivano i lupi? A mani sugli occhi (01.06.08)\n…purtroppo Saro e io siamo caduti in un pozzo. Un pozzo profondo e oscuro da cui disperiamo di uscirne. Addio, caro amico di una troppo breve stagione… (17.07.08)\nNon so se questo sms ti arriverà per via del credito ma soprattutto del campo che qui nel pozzo non c’è… Va malissimo… gli ultimi agonizzanti istanti… (17.07.08)\nTutto bene, Claudio. Scusa ma avevo il tel spento. Io e Saro siamo precipitati in un crepaccio, ma, come sempre, sapremo tirarci fuori da ogni impaccio… a mani giunte e che l’estasi del Dalai-Cane possa dimorare in te. (09.08.08)\nSaro ha un po’ di febbre: 373 e 7… io mi stavo allarmando anche perché mi sentivo in colpa per avergliela attaccata, ma il Cane-Guaritore personale del Dalai-Cane, che passava di qui per puro caso, ha detto che non c’è da allarmarsi perché in casi come questo, di trasmissione infetta da un umano impuro, la temperatura può salire anche fino a duemila gradi… però… non avrei immaginato… e comunque gli ha prescritto tre ululati alla menta dopo i pasti. (10.08.08)\nOggi Saro e io abbiamo aiutato i suoi cugini Siberian-Cani che fanno parte della stessa etnia dei Dalai-Cani e sono perciò illuminati, ma ancora vittime dell’abitudine. Infatti credono di abitare ancora le gelide lande nordiche e così, nelle loro case fanno fuoco tutto il giorno. Io e Saro abbiamo segato 2.713 ton. di buon cedro himalayano e le abbiamo inviate telepaticamente ai suoi cugini. Dopo le abluzioni di rito ci siamo coricati. (11.08.08)\nVaste e desolate lande si estendono per centinaia di km oltre le creste innevate delle Montagne Azzurre. Saro e io vaghiamo, spiriti erranti, nell’oscurità che precede il tramonto, spinti da un gelido nordico vento. Raffiche di neve ghiacciata sferzano i nostri musi, crepacci improvvisi si aprono sinistri, e i paradisi del Dalai-Cane sono soltanto un ricordo perduto. Arranchiamo, barche contro corrente, inesorabilmente sospinti verso il nostro passato… (10.08.08)\nNel paese magico dai riflessi ambrati, dove Saro e io siamo pervenuti, Saro non si chiama più Saro, bensì Elrin il Fulvo. Così hanno deciso gli Alti Saggi riuniti sui loro alti scranni nella sala del consiglio dedicata alla Grande Madre Cagna o Grande Dea Cagna, divinità di culto in queste regioni dove ancora vivono gli ultimi regali superstiti dell’antica stirpe dei Cani, specie eletta dagli dei e amata e rispettata dagli uomini di queste contrade. Così i saggi hanno decretato, Elrin il Fulvo, dopo accese discussioni in merito. Parte della tribù sosteneva infatti Saro essere la reincarnazione di Fulvin, arcaico e primordiale dio dalla Lingua Rossa e dalle Sei Zampe; parte si spingeva sino a ipotizzare che Saro fosse la personificazione, diretta emanazione, del dio stesso. Dopo vari tafferugli adesso Saro siede su un trono di ossa e giada con una corona di costolette di maiale locale e si lecca con la lingua che è stranamente diventata rossa… è una situazione archetipica e in un certo qual senso paradossale, ma con Saro ho capito che posso aspettarmi di tutto… Mi sono accorto adesso che oltre alla lingua gli sono spuntate due nuove zampe… A presto (se mi sarà concesso…) (02.06.08)\nAnche per tua grande soddisfazione, finalmente posso rivelarti (è da un po’ che lo supponevo, ma pretendevo la certezza) che Saro e io siamo Super-Eroi…! Lui si camuffa così, ma in realtà è il Cane a Sei Zampe della Supercortemaggiore che Sputa Fuoco, e io… beh, io sono io… che razza di discorsi… (12.08.08)\nQuesta mattina all’alba io e Saro siamo stati vittime di un vile agguato. L’ineffabile avvocato Muto e due guardie giudiziarie, tutti e tre paludati in ampi mantelli, hanno strisciato lugubramente lungo i muri, quando Saro, Guerriero Dalai-Cane senza macchia, ha mandato un possente terribile ululato e subito si è messo nella corretta posizione di combattimento. Sprovveduti non hanno neppur trovato il tempo per reagire… Io dal piano superiore sparavo con un moschetto di mio nonno, rinvenuto negli ultimi giorni in cui combatté gli austro-ungarici sul Monte Grappa. E Saro che nel prato faceva piazza pulita degli intrusi, con versi da far accapponare le pelleeeeeeee, tutto si è risolto per il meglio. Appena gli ignobili se se sono andati, Saro è salito di corsa sul tetto dove ha messo la bandiera con su scritto in campo rosso: «Dalai-Cani di tutto il mondo unitevi!»… (14.08.08)\nLa manifestazione del Dalai-Cane è corretta e adeguata. (09.08.08)\nIo e Saro abbiamo fatto una capatina in Polonia… (22.08.08)\nScusa caro Claudio ma i servizi segreti russi ci hanno beccato… Minacciano di tradurci ai cinesi per via della questione tibetana e del Dalai-Cane. Saro è stato imprigionato e io sono in una cella sorvegliato a vista. Devo lasciarti… sento passi nel corridoio… (26.08.08)\nCome va e come stai? Io e Saro deportati… ma ti dirò. Dammi tue coordinate. (28.08.08)\nMacchè… oggi il buon cane è fuggito dal campo di reclusione forzata… Quando è tornato era nero inzuppato di melma cecena e ferito dai colpi di cecchini ungheresi… Ci siamo abbracciati in lacrime poi abbiamo pranzato con costoline di cane cinese… squisito… Saro si leccava i baffi… Mannaggia… di nuovo i passi che rimbombano tesi nel corridoio… Addio, amico mio… Ah Ah AAHH (27.08.08)\n… il nostro spirito è libero e vola alto come l’aquila ma, ahimè, non potrai liberare i nostri corpi piagati e martoriati dalla barbarie umana… Qui si ulula, mio caro… si ulula… e c’è pianto e stridor di denti… (29.08.08)\nEh… Eh… Caro mio… Tu non immagini neppure… Saro e io in pattuglia insieme? Una Forza! Putin è un pivello… (28.08.08)\nCaro amico, sono tante le nuove realtà entrate a far parte della vita di Saro in questi ultimi giorni. Tante e svariate, ma per loro stessa natura così inconosciute e inconoscibili che mi è difficile il parlarne e mi è ancora più difficile il comprenderle… tutto quel che posso dirti è che attualmente Saro è via, e precisamente in Castiglia dalla fidanzata. Di più non mi è dato né di sapere né di rivelarti… Nuove cose stanno per accadere… (03.09.08)\nSaro è tornato dalla Castiglia recando un ramoscello di bacche selvatiche. Non ha voluto dirmi niente, né tantomeno entrare in particolari dettagli. Da quel che ho capito, però, pare che la Cerimonia Dalai-Canina di Accoppiamento e Fertilità sia imminente, e che sarà festeggiata qui al Casone alla precenza del Dalai Cane e officiata dal Sindaco Pietro Vicinelli. Altro non so né mi è dato sapere. Nuove trame si tessono sotto i cieli del Casone… (03.09.08)\nSono molto disperato nel dovertelo dire ma Saro credo sia impazzito… è tornato dalla Castiglia a dir poco disgustato… sputava e bestemmiava come un turco… poi è partito per la Persia, dove, sostiene lui, le Dalai-Cagne sono belle e disponibili. Sembra impazzito. Pensa solo al matrimonio e al sesso… mi ha persino detto: «Voi umani e il sesso siete realtà incommensurabili». Sono rimasto sorpreso da quest’illuminazione Dalai-Canina. A mani giunte – (04.09.08)\nIl buon vecchio Saro è qui con me disteso come una puttana romana davanti al camino acceso con la ventilazione e tutto… è molto soddisfatto e mi ha pure confidato di essere stupito di come noi umani siamo riusciti a sviluppare certe tecnologie… «Non avete orecchi, avete perso l’intuito e siete dei bruti… Come cazzo fate ad inventare certe cose? C’è da stupirsene…» (26.09.08)\nBene per il cibo. Fra un pochino lo vado a prendere per spiegargli la natura-uomo perché lui ha dei dubbi… Buon viaggio (13.11.08)\nHo finito con Eliade e sono andato da Saro che mi ha chiesto: «Cazzo fai? Sei solo come un cane e mi lasci qui solo come un uomo?…» Così me lo sono portato in casa e da un vecchio telo gli ho fatto una stuoia/ cuccia che lui ha molto apprezzato sdraiandovisi subito sopra. La temperatura si è leg (05.12.08)\nEh… si… vino… non ti dimenticare che il buon Saro e io stiamo in iperuranio dove nettare ambrosia e fichette vergini (e no) sono di casa! Saro si è appena fatto una mulatta celestiale e quando lei gli ha chiesto: «Quanto mi dai, caro?», lui ha detto: «Che cazzo vuoi, lurida troia?» Per fortuna sono arrivato io che dopo 12 orgasmi procurati ad Afrodite ho messo le cose a tacere… (27.28.10)\nLe seghe danno alla testa, ma anche le falci russe, i martelli asiatici, le lucciole della Giamaica, i condor paraguyani e la magia nera… Saro si sta facendo una thailandese senza seno e con un grosso uccello… ma alla bestiola piace così… Io mi sto facendo una gran sega per scrivere questo sms (Credito esaurito) - (27.08.10)\nCazzo, buoni gli acidi francesi…! (27.08.10)\nMe ne sono fatto un sacchetto (19.06.10)\n…è successa una disgrazia… Saro e io, dopo il veloce salto ai bordelli d’iperuranio, siamo alloggiati in un quieto villaggio afghano e, dopo cena, ci siamo tutti seduti attorno ad un falò a farci una canna. Ma quando è stato il turno di Saro, lui ha tirato, ha tirato, fino a bruciarsi le dita, cioè le zampe. In preda al panico, si è avventato su due afgani, poi ha cominciato a correre intorno al fuoco lanciando raccapriccianti ululati. Allora abbiamo preso un cillum, ma ha preso fuoco e si è bruciato tutta la coda, ricominciando a correre intorno al fuoco con la coda in fiamme. Adesso riposa sognante in una tenda sotto un potente decotto d’oppio doppio. Domani partiamo per la Finlandia. La bestiola non ama il mondo arabo… (29.08.10)\nDopo la caduta del presidio appenninico dovuto ad una legione grizzanese che pretendeva pagassi i debiti, al comando della contessa Pina Rubini, che traffica in smeraldi, sono fuggito nell’iperuranio dove gli Arconti sino presi cura di me e di Saro, rimasto colpito da un’aggressione alla contessa, che a sua volta, al grido di «Contro i comunisti, Dio lo vuole!» l’ha trafitto con uno spiedino di porco. (26.08.10)\nConsapevole di non disporre di una verità universalmente valida, non scomunico, non dichiaro eretici i dissenzienti, non accendo roghi, non dispongo di libri sacri privilegiati rispetto ad altri. La fiducia nel nostro cammino sa di essere per via e non sono disposto a cambiare la mia via incerta per una meta già definita e perciò definitiva. Per questo non riconosco alcuna autorità all’infuori di un linguaggio rinviante della coscienza simbolica, per le indicazioni che fornisce e non per il suo imporsi in realizzazione temporali (01.06.10)\nSono poco più delle 5 di mattina. Io e Saro siamo seduti davanti al camino a parlare di Otto von Otto, un filosofo bassotto del secolo scorso. Saro mi sta facendo giustamente notare che i cani, in via di principio non possono essere filosofi, in quanto troppo istintuali e con una razionalità poco evoluta. Però, sostiene Saro, ci sono cani e cani: lui sa di essere un Cane, di più, un Dalai-Cane, ed è certo in una prossima reincarnazione: non salirà al cielo degli Asura, ma si reincarnerà in essere umano. Sostiene anche di essere già stato umano una mezza dozzina di volte, ma non ne è rimasto particolarmente entusiasta… Adesso è uscito perché, ha detto, vuole guardare la falcetta di luna calante gobba a levante… Che cane strano… (23.11.08)\nAverti conosciuto e frequentato è stato per me motivo di “soddisfazione”. So che lo sai, ma non te l’ho mai detto in termini così espliciti. Che ci sia stato tu, in un momento così delicato, complesso e faticoso della mia vita (in cui tutto sembra contraddirsi) mi ha aiutato forse più di quanto tu creda. Confido che il nostro rapporto possa continuare anche dopo la tua dipartita dal “Casone Patrimonio dell’Umanità”. Ti voglio sinceramente bene. (21.10.08)\nSto girando un film a Cinecittà nella famosissima parte dell’altrettanto famosissimo Principe Lorenzo ’de Vannucci da Perugia. Sono regista, sceneggiatore, scenografo, montatore, fotografo, attore e molti spettatori… Il principe Lorenzo vive e muove i suoi passi nel XVII secolo insieme ad altri quattro personaggi, due uomini e due donne e si svolge in buona parte in una notte: tutto ruota attorno ad un lunghissimo dialogo. La prima sarà nel 2222. Se vorrà venire, sarà mia cura farLe avere per tempo (il tempo vola veloce come una freccia…) un biglietto omaggio per ospiti famosi. Ci sono, tra l’altro, resoconti molto fedeli di alcune mie esperienze psichedeliche. Dovrei prima o poi fare una selezione dei miei scritti per armonizzarli in una congiunzione non  sintetica di vari stili e storie in un unico libro. Si! Stia bene e buone cose! (25.05.09)\nSei un asino malesiano e nessuno mi ha mai chiamato Sandokan, bensì Sandozen (putroppo è successo anche questo, anche questo….). Invece il principe Lorenzo vive e muove i suoi passi nel XVII secolo insieme ad altri quattro personaggi, due uomini e due donne e si svolge in buona parte in una notte: tutto ruota attorno ad un lunghissimo dialogo fra ùLorenzo e in suo caro amico. Nel dialogo ci sono, tra l’altro, resoconti molto fedeli si alcune mie esperienze psichedeliche. Si! Dovrei prima o poi fare una selezione dei miei scritti per armonizzarli in una congiunzione non  sintetica di vari stili e storie in un unico libro. (25.05.09)\nSi, tutto bene. Ho lasciato Saro verso le otto in buona salute e intento al suo cibo. Quando l’ho salutato mi ha appena degnato di uno sguardo volutamente distratto e non ha abbaiato. Dunque, a domani! (11.05.09)\nChe fine hai fatto? (11.07.10)\nDove volgono i tuoi passi, ancora giovani? (05.09.10)\nLa festa è stata rimandata a tempi migliori. Quando ci vediamo? Saro mi manca e non poco… A presto (21.10.10)\n…guarda… io non mi ero accorto di niente… (22.03.09)\n\n\n\nRoberto Vannucci (1950 - 2012)\n\n\nRoberto Vannucci (1950 - 2012)\n•\nFotografia: Claudio Comandini, “Saro Guardiano” - Ca’ Benassi di Veggio, gennaio 2014."
  },
  {
    "objectID": "posts/pages/2017-11-27-premonizioni-del-settantasette.html",
    "href": "posts/pages/2017-11-27-premonizioni-del-settantasette.html",
    "title": "Premonizioni del Settantasette",
    "section": "",
    "text": "Se forse gli anni settanta non iniziano con le rivolte del 1968 ma vi trovano la loro origine mitica, probabilmente finiscono come in una tragedia greca con il 1977. Segnala Nicola Tranfaglia che in tale pagina «in buona parte ignota della storia repubblicana» la data di chiusura rappresenti il «momento di crisi, se non di svolta». La svolta riguarda un rifiuto delle forme di mediazione politica e sindacale e all’escalation di violenza e sangue che conosce poi il suo apice nell’_omicidio Moro_, accompagnando l’approfondirsi di una crisi che porta ad un crescente riflusso politico nel quale si afferma il Pentapartito, il radicalizzarsi della pregiudiziale anticomunista e anche la persecuzione contro gli intellettuali del Processo 7 Aprile. C’è però anche un altro tipo di svolta, che riguarda una diffusione popolare delle istanze delle avanguardie del primo novecento, quali futurismo, dadaismo, surrealismo e teatro dell’assurdo di Artaud, che a lungo rifiuta energicamente qualsiasi compromesso di tipo commerciale. Sviluppando tali tracce, il libro _I sogni e gli spari (2017)_ Emiliano Sbaraglia raccoglie con sguardo distaccato e ritmo ben scandito dati e argomenti che gli permettono di rifiutare la condanna quale “follia collettiva” _di quell’anno emblematico e della sua ribellione in ampia misura spontaneista, per definirlo piuttosto quale «Rivoluzione perduta» in qualche modo da ritrovare. L’austerità e Berlinguer, Lotta Continua e gli Indiani Metropolitani, riviste come A/traverso, Re Nudo e Alfabeta, la cacciata di Lama da un’università sotto occupazione studentesca e ormai di massa, la cultura e la retorica della droga, i morti di destra, di sinistra e delle forze armate che ancora aspettano giustizia, l’imporsi del movimento femminista, le influenze dei _noveax philosophes francesi, le propaggini del Gruppo 63, il romanzo Porci con le ali e le performance di teatro-poesia descritte da Franco Cordelli, i raduni di Parco Lambo e i programmi di Radio Alice. Queste ed altre esperienze affollano un periodo cruciale eppure troppo breve per arrivare a concludere se stesso, e contribuiscono a ridefinire il campo di quelle che fino ad allora erano tra loro distinte come __“cultura alta” e “cultura bassa**” anche oltre le fondamentali indicazioni di Umberto Eco, nonché a reinventare una comunicazione mediatica dove le prove più convincenti sono nella televisione di Angelo Guglielmi e Carlo Freccero. E non finisce qui._\nApprofondiamo alcuni spunti del libro fornendo loro direzioni ulteriori. Nella rivista di fumetti Alter-Alter, nata nel 1974 come costola di Linus e poi da questa distaccatasi per concentrarsi maggiormente sulle sperimentazioni, si forma il talento di narratore di Andrea Pazienza* e Milo Manara fornisce le sue prime prove decisive, vi trovano spazio altri autori italiani quali Guido Buzzelli, Filippo Scozzari, Sergio Toppi, gli argentini Muñoz & Sampayo, i francofoni Enki Bilal, Gérard Lauzier, Moebius, Pichard e Wolinski, e molti altri. Pur con alcune flessioni, fino al 1986 la rivista continua a proporre soluzioni sempre stimolanti e spesso complesse che, se oggi non troverebbero spazio in nessuna proposta editoriale destinata alle edicole, hanno comunque profondamente influenzato le stesse produzioni mainstream a venire. In musica la frastagliata new-wave italiana associa punk e post-punk arrivando in ritardo rispetto ad un ’77 aperto a Londra dall’esibizione dei Clash. Un puntuale manifesto è fornito dalla spassosa Largo all’avanguardia dei bolognesi Skiantos, e le soglie degli anni 80 vedono fiorire proposte molto disparate quali Gaznevada, Kaos Rock, Chrisma, Decibel, Elettroshock, Neon, X Rated, Rancid X, Underground Life, e su tutti Confusional Quartet (artefici di una paradossale Volare) e Faust’O (con l’indispensabile Benvenuti tra i rifiuti). Così, gli anni ’80 iniziano affollati di band rigorosamente “contro”; eppure, le contraddizioni di un antagonismo spesso astratto, che perlopiù rielaborava in un contesto indie i riferimenti dei consumi culturali di altri paesi, non permettono la creazione di un filone effettivo, obbligando molte proposte a perdersi nel limbo o a piegarsi alle logiche di mercato. Questi e altri elementi contribuiscono a lasciare che il giudizio sull’anno e sul periodo resti spezzato, aggravandone la rimozione. Così, se da una parte Mario Perniola ne evidenzia l’aspetto profondamente anticulturale, che prelude a degenerazioni “comunicative” ancora più gravi e ancora _in fieri*, dall’altra Franco “Bifo” Berardi ne elogia la rottura compiuta del rapporto tra linguaggio e verità, tuttora in grado di preludere a nuovi rapporti tra potere e società. L’intervista di Sbaraglia a Bifo, che chiude il libro, riassume questioni che continuano a sollecitare risposte._\nSe sei d’accordo partirei da un tuo libro pubblicato proprio nel cuore di quell’anno 1977, Chi ha ucciso Majakowskij, e anche dalla scelta del sottotitolo: Romanzo rivoluzionario. Quaranta anni dopo, intendendo il quesito come emblema di una stagione, potrei porti di nuovo lo stesso interrogativo…\nA quarant’anni di distanza sono accadute molte cose. Prima di tutto, sul piano storico è successo che dopo il 1991 sono stati resi pubblici gli archivi, e quindi anche quelli che riguardano la morte di Majkowskij. Ma il mio non è assolutamente, come sai, un libro storico, non mi proponevo di scoprire una verità storica. Nel libro la tesi piuttosto balzana è che il poeta russo non sia mai morto, che continui a comparire di qua e di là, oppure che sì, è morto… ma insomma, non era un libro storico, quanto un libro surrealista, piuttosto scombinato a rileggerlo a distanza. Quindi, il problema storico non mi riguardava. Però, nel frattempo, è uscito il libri di Serena Vitale, poco tempo fa (nel 2015, Il defunto odiava i pettegolezzi, Adelphi, nda). L’ho letto con grande interesse, e lì ho capito che storicamente la morte di Majakowskij è un vero enigma, ed è veramente possibile, se non probabile, che sia stato così “aiutato” a suicidarsi, o spinto a suicidarsi. Ma tutto questo in fondo a me non interessa, perché quel mio libretto uscito dell’estate del ‘77 tutto è tranne un libro storico e storiografico, non è un libro da prendersi sul serio, da questo punto di vista. Poi mi chiedi del sottotitolo: Romanzo rivoluzionario, che fu scelto dall’editore. Nel senso che è un romanzetto che tenta di seguire dall’interno i sentimenti, le paure, gli stili di vita, anche un po’ le illusioni di quell’epoca. Questo è Chi ha ucciso Majkowskij?. Poi, come detto, quello che è successo nel frattempo sul piano storiografico non ci riguarda.\nQuesto libro ci permette però di approfondire anche il tema della comunicazione e della divulgazione culturale nel ’77. Quale era l’aria che si respirava al tempo, in particolare da un punto di vista della produzione editoriale?\nNell’anno ’77 non c’è un’aria sola da tener presente, ce ne sono almeno due. Nella prima parte dell’anno. e anche dell’anno precedente, diciamo fino a marzo, l’aria che si respirava era quella di una rivolta estetica che conteneva anche un profondo significato sociale, che potremmo riassumete con l’idea che la creatività avrebbe presto sostituito il lavoro. E dunque un movimento creativo che si aspettava qualcosa di entusiasmante dal futuro. Poi c’è la seconda aria, che respiriamo nella seconda parte dell’anno, e in tutti gli anni successivi: gli anni dark, gli anni scuri, gli anni del punk, gli anni del “no future”. E questo clima è evidente nell’autunno, nel settembre e poi negli ultimi mesi del ’77. Dunque, prima l’attesa che proviene dalla storia degli anni precedenti, che proviene dalla California dei movimenti hippies, più in generale dall’ondata del Sessantotto, e che giunge in quel momento alla pienezza dell’attesa, delle possibilità. E poi invece, per mille ragioni, non soltanto a causa della repressione poliziesca, il sentimento di aver perduto tutto. Perché quello non è solo l’anno delle rivolte studentesse, ma è anche l’anno del punk inglese, e l’anno in cui Margaret Thatcher inizi la sua ascesa verso il potere, e in cui Wozniak e Jobs in California depositano il marchio Apple, iniziando la più grande Rivoluzione di tutti i tempi, che è la rivoluzione di Internet.\nA proposito di suggestioni d’Oltreoceano, mi viene in mente che quello è anche l’anno de La febbre del sabato sera. Si può dire che il ’77 sia stato anche altro, vale a dire la scoperta, il desiderio di un certo edonismo, che poi caratterizzerà in particolare il decennio successivo?\nCertamente.  La febbre del sabato sera noi la sentimmo subito come un segnale molto forte, che arrivava sul nostro stesso terreno. Dirò di più: è stato proprio Dario Fiori, il creatore della casa editrice Squi/libri, a parlarmi per primo del film con un sentimento anche di sbigottimento, quasi di allarme. Voglio ricordarlo: Dario Fiori era un personaggio straordinario, un architetto, un artista, un attivista, uno stilista; un personaggio molto creativo e con un’intelligenza molto acuta. Purtroppo è morto qualche anno fa, ed è una delle persone più interessanti che abbia conosciuto nella mia vita. Racconto questo per far capire quanto lui sapesse percepire i segnali. Quando arrivò La febbre del sabato sera ricordo mi disse: «Ecco, questo film dice le cose che sentiamo noi, ma le dice in maniera totalmente rovesciata». Cosa dicevamo noi? Che la festa, la dissolutezza, la sfrenatezza, la liberazione, tutto questo, è ciò che la vita deve diventare. La febbre del sabato sera riprende questo desiderio di festa, ma lo relega nel sabato sera, per l’appunto. Negli altri giorni siamo schiavi, felici di esserlo, perché alla fine possiamo andare a scatenarci nel sabato sera. Ecco cosa ci disse il film di John Travolta, o almeno questo è quello che noi sentimmo. Perché è anche questo che vorrei dire: il ’77 è un anno di premonizione, la premonizione di una grande possibilità, e al tempo stesso di una grande impotenza, l’arrivo di una grande oscurità; questo perché il neoliberismo si sta affermando, l’aggressione finanziaria sta arrivando il crollo e la disgregazione della solidarietà sociale si stanno manifestando, e la faccia oscura delle tecnologie i sta presentando, dopo che noi delle tecnologie avevamo conosciuto soltanto il volto luminoso.\nIn pratica, si tratta di una descrizione della crisi che viviamo anche oggi. L’unica differenza sembra essere che quaranta anni fa si scriveva con l’iniziale minuscola, oggi la scriviamo con la maiuscola…\nMah… la parola crisi ricordo di averla sentita al centro del discorso politico sin da quando ero ragazzino. Il problema è che il capitalismo contiene la crisi come suo elemento di crescita, di trasformazione, di ridefinizione. Oggi non credo che viviamo una fase di crisi; uggi viviamo una fase di stagnazione di lungo periodo, oltre a una disperazione psichica di lunghissimo periodo. La Crisi, quella con la lettera maiuscola, è una rottura che prepara una nuova espansione. Oggi nessuno può attendersi un0espansione, né sul piano economico né su quello psichico, o culturale, almeno fino a quanto continueremo a vivere all’0ntenro del cadavere del capitalismo: che è morto. Ma non riusciamo a trovarne la via d’uscita.\nArriviamo a uno dei tempi principali affrontati in questo libro (I sogni e gli spari. Storia e linguaggi del ’77): il linguaggio, o meglio i linguaggi e le loro trasformazioni. Il ’77 è stato un anno di rottura e ricerca di nuovi linguaggi, che ti ha visto protagonista.\nLinguaggio… direi di prendere in considerazione i media, il luogo in cui il linguaggio circola prevalentemente, o almeno il luogo in cui il linguaggio sociale viene forgiato, modellato, trasformato. Ecco, fino a quel momento il linguaggio predominante era quello della falsa obiettività di un potere monolitico. Si potevano ascoltare/vedere soltanto Rai Uno o Rai Due, che più o meno erano a stessa cosa. Im luogo del monopolio noi invece intendevamo moltiplicare gli agenti di linguaggio, le fonti di trasmissione, nel nostro caso le radio. Questo però comportava una trasformazione del linguaggio medesimo, del rapporto tra linguaggio e verità. Al tempo ci chiedevamo: esiste una verità? La verità che noi conoscevamo era quella del potere, ma poi sono arrivate altre verità che le avanguardie storiche, il futurismo, il dadaismo, il surrealismo, avevano fatto balenare. Ma non erano verità: erano deliri, verità uscite dal regime unico del linguaggio. Noi volevamo parlare linguaggi deliranti, il che significa letteralmente linguaggi capaci di uscire dal linguaggio dominante del potere. Ma cos’è che poi sta al fondo del linguaggio del potere? In ultima analisi, la riduzione del linguaggio ad accumulazione di valore, di linguaggio come lavoro. Noi volevamo scoprire il linguaggio del desiderio, e per questo proponevamo le avanguardie, per questo leggevamo Gilles Deleuze e Felix Guattari e i loro testi desideranti. E forse abbiamo aperto la strada al barocco tardo-moderno, a Berlusconi, a Mediaset, alla pubblicità: in un certo senso sì, abbiamo fatto anche questo. D’altra parte, rompere il dominio della verità ufficiale e del monopolio voleva dire aprir la strada alla pluralità dei linguaggi con cui il liberismo e la pubblicità ci hanno affogati. Potevamo fare altrimenti? Io credo di noi. La moltiplicazione delirante dei linguaggi era iscritta nella storia delle tecnologie. Noi abbiamo corso in quella corsa; e in quella corsa, per il momento, ha vinto qualcun altro.\nMi viene in mente la definizione dell’attore comico Paolo Rossi di qualche anno fa sul ’77, che più o meno diceva così: «Quando penso al ’77 penso sempre a quelle potenzialità creative rimaste inespresse a causa della deriva armata. Se invece avesse trionfato la creatività, chissà come sarebbero cambiati gli anni successivi». Sono andate effettivamente così le cose?\nDicamo che Paolo Rossi ha perfettamente ragione quando dice così; forse però è un po’ troppo ottimista. Nel senso che se non ci fossero state le Brigate Rosse, certamente l’espressione dei linguaggi innovativi sarebbe stata più piena, più ricca. Questo è vero. Ma avremmo comunque perso la battaglia contro Berlusconi, e soprattutto avremmo perso la battaglia contro Google, contro Facebook. Perché quella possibilità cui si riferisce Paolo Rossi, e che vedo anche io, c’è ancora, è ancora là dentro, nascosta dentro il rapporto tra mente collettiva e forma del capitale. Ma i tempi della liberazione sono tempi lunghissimi, anni, per essere precisi non finiscono mai. Quindi sì, è vero: il ’77, o meglio il Movimento del ’77, aveva dentro di sé delle potenzialità che potevano esprimersi subito dopo, se non ci fosse stato il terrore armato esploso negli anni successivi. Ma credo anche che quelle potenzialità andassero molto al di là di quello che gli anni Settanta potevano vedere: ritengo infatti che l’attualità del movimento, di quel movimento, è adesso, è ora. Nel momento della più spaventosa delle regressioni, proprio oggi diventa possibile e necessario ricordarsi che anche se c’è il fascismo e la guerra, anche se i prossimi anni saranno dominati dal fascismo e la guerra, la possibilità della liberazione del sapere e della creatività della forma del lavoro del salario e del capitale, è una possibilità che persiste. È qui.\nIn un recente articolo hai scritto: «I prossimi dieci anni saranno tremendi, è bene saperlo. Il crollo della globalizzazione capitalista è l’inizio di una guerra nella quale poco di ciò che chiamiamo civiltà è destinato a sopravvivere». È veramente questo lo scenario che ci attende?\nLos scenario a mio parere è questo; poi possiamo cercare di ignorarlo, e capisco che si cerchi di ignorarlo. Ma lo scenario è questo. Quella possibilità, a cui ci stavamo riferendo, si può tradurre così: noi abbiamo tutti bisogno di lavorare meno, di decelerare, perché questo è reso possibile dalla ricchezza della tecnologia e del sapere. Però quella possibilità, che esisteva quarant’anni fa, ed esiste ancora oggi. abbiamo perso la capacità di vederla. Non la vediamo più, perché siamo accecati dalla accelerazione finanziaria e mediatica, e perché siamo accecati da un ritorno spaventoso all’identità: la girandola, la trottola impazzita della globalizzazione ha fatto impazzire anche il cervello sociale. E dunque quella possibilità persiste, ma non la vediamo più, non siamo più capaci di vederla. E dunque cosa facciamo? La guerra. È questo che faremo nei prossimi dieci anni…\nUn’ultima domanda, anche se banale. C’è qualcosa del ’77, dell’esperienza personale da te vissuta, che vorresti non fosse stata fatta, o viceversa, qualcosa che si sarebbe dovuta fare e che non si è riuscita a fare? Immagino non sia la prima volta che te lo chiedano…\nSo benissimo come rispondere a questa domanda, perché è una cosa a cui penso. Abbiamo commesso un errore gravissimo in quell’anno. Nel mio ambiente, nel mio ristretto e limitato ambiente, che era quello del Movimento, degli intellettuali francesi con i quali ho lavorato, l’errore che abbiamo compiuto è stato quello di organizzare un convegno contro le repressioni. Un errore colossale, perché abbiamo accettato di muoverci sul terreno che aveva determinato lo Stato, e lo Stalinismo. Certo, avevamo trecento persone in galera, quindi avevamo qualche motivo per farlo… ma abbiamo sbagliato. Dovevamo fare un convegno sul futuro, un convegno sulla immaginazione, le immaginazioni di futuro. Forse avremmo evitato qualcosa della deriva armata, e sicuramente avremmo dato a tutti la percezione di un movimento che pensava lontanissimo. Il nostro movimento ha anticipato culturalmente quello che oggi chiamiamo Internet. Questa è la cosa più importante che abbiamo fatto, e avremmo dovuto dirla, invece che parlare di repressione.\nMi viene in mente un altro tuo libro, per concludere come abbiamo iniziato. Dopo il futuro. Dal futurismo al cyberpunk, scritto per il centenario del futurismo. Se non sbaglio è qui che viene contenuta e rielaborata questa visione…\nBeh, direi di sì. Si tratta dell’occasione che abbiamo perduto. Quello che dovevamo fare noi si può dire l’abbiano fatto i Sex Pistols, che hanno detto quello che non abbiamo detto noi. Solo che i Sex Pistols lo hanno fatto in maniera così rabbiosa e diciamo pure incolta, o scarsamente coltivata. Avremmo dovuto fare i Sex Pistols in Italia, nel settembre del 1977…\n•\nFotografia: Paolo Pedrizetti, 14 Maggio 1977\nTratto da: Emiliano Sbaraglia, “I sogni e gli spari, Storia e linguaggi del ’77”, Round Robin Editore 2017, pp. 117-124.\n Emiliano Sbaraglia,\n“I sogni e gli spari, Storia e linguaggi del ’77”,\nRound Robin Editore 2017, pp 140.\nISBN 978-88-98715-76-3"
  },
  {
    "objectID": "posts/pages/2012-08-09-comunicare-e-vivere.html",
    "href": "posts/pages/2012-08-09-comunicare-e-vivere.html",
    "title": "Comunicare è vivere?",
    "section": "",
    "text": "La comunicazione ieri e oggi. Habermas e la comunicazione sociale. Perniola e la critica della comunicazione. La desessualizzazione nel fascismo e nella pornografia. Gandhi e il Duce: usi pubblicitari e improbabilità storiche. Psicologia sociale e marketing tra Le Bon, Freud, Berneys. L’inconscio in Lacan. Nevrosi e psicosi. Democrazia e manipolazione.\nL’attuale velocità e diffusione delle informazioni non permettono che la parola comunicazione mantenga il significato che le sarebbe proprio secondo la linguistica, secondo la quale un’informazione è trasmessa da un emittente ad un ricevente: infatti, i media elettronici hanno determinato un’articolazione delle comunicazioni di massa per la quale queste vengono ad indicare in maniera esemplare le trasformazioni introdotte nella nostra cultura dalla tecnologia. Ed è forse un paradosso, eppure con “comunicazione” non si può più indicare l’espressione verbale chiara ed efficace in rapporto esemplare con il reale e il vero, con quella connotazione etica che poteva avere nella retorica e nell’oratoria dei classici. [1] La nozione ha di fatto acquisito altri sensi, particolarmente collegati agli aspetti visivi ed emotivi dei messaggi ad ampia modalità di diffusione; inoltre, con la crescita delle reti telematiche tende a decadere la distinzione tra emittente e ricevente, ponendo così nuovi compiti e nuove problematiche ad un pensiero critico.\nI mass media si sviluppano all’interno dei sistemi capitalistici avanzati, e una critica a questi che attribuisce alla «comunicazione sociale» il ruolo di affrontare con modalità discorsive le loro pretese normative è svolta Jürgen Habermas. Laddove l’«agire comunicativo» esprime l’esigenza di comprensione reciproca, ogni discussione che riguarda la sfera collettiva rappresenta un aspetto dell’impegno politico; ne consegue così che tanto la credenza personale quanto il consenso pubblico sono giustificabili razionalmente. Pur sussistendo una crisi della legittimità dei meccanismi elettorali e delle altre forme di partecipazione popolare, stabilite da poteri monopolistici, [2] aspetti quali manipolazione, mistificazione e menzogna per Habermas costituiscono semplici perturbazioni, laddove il processo democratico e l’opinione pubblica sono capaci di promuovere negli individui quel tipo di emancipazione che può portarli a vivere in prima persona l’interdipendenza di autoscienza e libertà. [3]\nTuttavia, sembrerebbe che nell’enorme influenza della comunicazione elementi quali azione e comprensione non siano affatto così decisivi. Mario Perniola ne analizza modalità nel sapere e nel potere, verificandone l’inconsistenza e l’arroganza, e demistificandone le pretese di democrazia. Infatti, la comunicazione, scavalcando e ridicolizzando ogni forma di mediazione autorevole in nome di un vitalismo autoreferenziale banalizzante, trasforma l’incapacità e l’inconcludenza in virtù, dissolve i contenuti e rende impraticabile la conoscenza. Questa imbecillità trionfalistica e farneticante rappresenta il clima culturale prevalente della nostra epoca. Approfondiamo le argomentazioni di Perniola rispetto all’enorme diffusione della pornografia, che peraltro smentisce la previsione orwelliana dell’esistenza di «crimini sessuali» legati alle forme del potere contemporaneo.\nLa pornografia via Internet sembra infatti negare il carattere plastico e fluido della sessualità e ogni tensione erotica, non avendo alcun valore emancipatorio: tale desessualizzazione, a differenza di quella fascista, non rimuove le pulsioni sessuali per manifestarle in maniera deviata e nevrotica, ma rimuove la realtà tutta, per votarsi ad un’insensatezza generalizzata di tipo psicotico. La comunicazione procede con impudenza pornografica ma è frigida, la sua apparente leggerezza sembra contrapporsi alla rigidità fascista ma dimostra un’arroganza assoluta nel proibire ogni determinazione alle idee, permettendosi di dire di tutto, a condizione però di poter poi negare tutto ciò che afferma. [4]\nLe pulsioni che agitano la comunicazione possono quindi manifestarsi disinvoltamente in varie promiscuità, per le quali si può essere comunicatori e fascisti, fascisti e contestatori, contestatori e comunicatori, contestatori, comunicatori e fascisti, non dire niente in ogni caso ma aver sempre qualcosa da pronunciare, presenziando di continuo a riunioni ed assemblee, forum e discussioni virtuali, insomma in circostanze di massa di ogni tipo. Piuttosto indicativo, un manifesto della Telecom Italia di diverso tempo fa, dal titolo Comunicare è vivere, ritraeva un’enorme massa di gente raccolta a vedere Gandhi parlare da uno schermo gigante; questa campagna poteva essere confrontata con una serie di manifesti più piccoli e dall’evidente fattura clandestina, apparsi poco dopo sui muri di Roma, che, rispetto a questa medesima scena, presentavano Mussolini al posto di Gandhi. Senza alcuna intenzione satirica, identica era anche la didascalia: «Se avesse potuto comunicare così, che mondo sarebbe oggi?»\nL’aspetto inquietante di tale esaltazione dell’immagine del Duce è che sembrerebbe più prossima alle condizioni del mondo della comunicazione di quella di Gandhi, dal canto suo maggiormente associabile a concrete pratiche di vita che includono concetti quali meditazione, consapevolezza e non violenza attiva, di certo non implicati nel semplice atto di vedere la televisione con una massa di gente in adunata. Piuttosto, la circostanza descritta dai manifesti sembra indubbiamente favorire un’adesione fanatica, inconciliabile con qualsiasi forma di disobbedienza civile gandhiana; per di più, il tipo di interattività che può discendere da uno schermo vanifica in maniera determinante le stesse condizioni di giustificabilità razionale secondo le quali verrebbe a formularsi quella partecipazione responsabile a cui fa riferimento Habermas.\nLa comunicazione ci investe di opinioni precondizionate, decise in maniera inappellabile: non c’è scelta possibile di fronte allo schermo televisivo, nemmeno – come nel fuorviante e interessato suggerimento spesso ripetuto a suo tempo da Maurizio Costanzo – con un telecomando in mano.\nIl mondo di cui abbiamo esperienza oggi sembra dimostrare in maniera sempre più insistente che, dietro l’apparente democrazia dei mezzi di comunicazione di massa, ci sia una forte dose di condizionamento psicologico, che impone subdolamente interessi, forse non totalitaristici, ma comunque decisi dal capitale monopolistico dominato dalle multinazionali, in modo tale da determinare mentalità e abitudini piuttosto docili rispetto ai giochi e agli interessi del potere.\nTutto ciò accade in maniera molto diretta, sfrondando per di più il confine tra totalitarismo e monopoli, quando alcuni concetti della psicoanalisi di Sigmund Freud sono adattati dall’ambito terapeutico a quello “comunicativo” e di marketing proprio da uno dei suoi nipoti, Edward L. Bernays, influenzato anche da alcune idee della Psycologie des foules di Gustav Le Bon, a sua volta apprezzato tanto da Freud quanto da Mussolini.\nPer Le Bon la logica delle masse è dominata da associazioni di «cose dissimili prive di rapporti apparenti e generalizzazioni immediate di casi particolari», che favoriscono un’immaginazione figurativa lontana da ogni spirito critico, piuttosto incline alla regressione a stadi infantili e primitivi. [5] Freud, pur riscontrando in Le Bon l’assenza dello studio del rimosso, e una certa fragilità delle tesi relative al ruolo dei leader, ne apprezzò ampiamente la descrizione dell’anima collettiva, per cui «la folla è un gregge incapace di vivere senza un padrone.» [6] Da parte sua, Bernays non si limitò ad elaborazioni teoriche, ma utilizzò queste e altre idee per svolgere negli Stati Uniti un’ampia attività, che permette di comprendere come, già da tempi non sospetti, nel mondo dell’informazione gli interessi economici e finanziari svolgano un decisivo ruolo politico.\nCerchiamo di capire in quale modo nel mondo della comunicazione le teorie psicologiche più delicate siano rese funzionali alla logica del profitto con efficaci e sconcertanti applicazioni, ovviamente non per aiutare le persone, ma per manipolarle. Laddove Freud sostiene che la funzione sintetica dell’io è suscettibile di particolari disturbi, non si fatica a comprendere come le continue sollecitazioni a cui qualunque consumatore è sottoposto provocano un processo di difesa simile al meccanismo di «scissione dell’io» (Ich-spaltung) della schizofrenia.\nInfatti, «un conflitto tra pretesa della pulsione e obiezione della realtà» si stabilisce rispetto all’acquisto laddove si permette che ogni possibile compera non sia passibile di proibizione: ciò ci rende eterni poppanti costretti per godere dei beni di consumo a spendere anche i soldi che non abbiamo, rifiutando disinvoltamente il principio di realtà secondo cui tutte le risorse sono inevitabilmente limitate. Da ciò deriva la formazione di compromesso secondo cui una realtà è riconosciuta come «pericolo» dal quale occorre proteggersi, determinando così una lacerazione destinata ad approfondirsi: [7] questo è esattamente quanto succede quando si va a fare uno shopping particolarmente selvaggio.\nAlle tensioni opposte di riconoscimento e negazione (Verleugnung) Freud riconduce anche il feticismo: se nel caso più tipico un oggetto dotato di un particolare investimento libidico sostituisce la fantasia infantile del pene materno, anche in casi non patologici l’inconscio agisce salvaguardando dall’estinzione il fatto negato e garantendosi così la sopravvivenza; seguendo tale dinamica, i «feticci» offerti dalla pubblicità forniscono un significato che permette appunto di salvaguardare se stesso. [8] Infatti, un qualsiasi feticcio che in qualche modo siamo costretti ad acquistare determina non tanto l’immagine dell’oggetto, quanto quella del consumatore, la dinamica si ricollega al fenomeno del narcisismo, come osservato ancora una volta da Perniola. [9] Sostanzialmente, l’acquisto è capace di confermare il livello di autoaccettazione che siamo indotti a tollerare dal disprezzo di noi stessi alimentato dai contenuti della pubblicità.\nBernays riceve il primo incarico come spin doctor da parte del Consiglio per l’informazione al pubblico del governo degli USA per influenzare l’opinione pubblica e promuovere la Prima guerra mondiale con l’obiettivo, ancora piuttosto attuale, di “Fare il Mondo Sicuro per la Democrazia”. Acquista inoltre enorme influenza organizzando nel 1925 la Marcia Pasquale di New York per i diritti delle donne fumatrici. Nei decenni successivi elabora il concetto secondo cui le masse sono influenzabili dai messaggi ripetuti di continuo.\nTra i suoi clienti, colossi come Philip Morris, Goodyear, Ciba Geigy, DuPont, General Motors, Shell Oil, Standard Oil. Ai prodotti è conferita credibilità attraverso una profusione di comunicati stampa sfornati da agenzie apparentemente scientifiche e indipendenti, quali: _Air Hygiene Foundation, Alliance for Better Foods, American Council on Science and Health, Cato Institute, Consumer Alert, Global Climate Coalition, Industrial Health Federation, International Food Information Council, Manhattan Institute, Temperature Research Foundation, The Advancement of Sound Science Coalition, Tobacco Institute Research. _Tale procedura è ancora oggi ampiamente praticata con il dovuto zelo dalle agenzie di comunicazione e dagli uffici stampa di ogni settore e orientamento.\nMentre il ministro della propaganda nazista Goebbels legge con interesse gli studi di Barneys, nascono dozzine di società di Public Relations per soddisfare la crescente domanda. Fra queste: Burson-Marsteller, Edelman, Hill & Knowlton, Kamer & Singer, Ketchum, Mongovin, Biscoe & Duchin, Ruder & Finn. Figlie dell’industria e famose a livello mondiale, le migliori tra loro agiscono in incognito, influenzando per decenni la formazione delle opinioni prevalenti, esprimendosi su ogni questione con il più remoto valore commerciale: prodotti farmaceutici, vaccini, ricerca e trattamento del cancro, amalgama dentale, professione medica, medicina alternativa, introduzione del fluoro nell’acqua pubblica, aspartame, lavorazione e additivi dei cibi, cibi geneticamente modificati, cloro, prodotti per la pulizia, tabacco, diossina, additivi al piombo nella benzina, aumento della temperatura del globo terrestre, inquinamento degli oceani, taglio delle foreste, monitoraggio di disastri, crisi e guerre, immagini di personaggi celebri. [10]\nLa capacità di una società di risolvere i propri problemi è notevolmente ridotta laddove sussista l’interesse a manipolare questioni chiave quali guerra ed economia, coinvolgendo le masse a prescindere da orientamenti e logiche e agendo con decisione proprio laddove le questioni in ballo sono più difficili. Un caso particolarmente delicato è offerto dal profondo trauma provocato sulla psiche collettiva dall’11 settembre, dove peraltro, e indipendentemente dall’ipotesi su chi ne abbia responsabilità effettiva, date e stragi e simili sono estremamente conformi al criterio di fornire «un’immagine impressionante e precisa […] arricchita magari da un qualche fatto meraviglioso» di cui parla proprio Le Bon. [11]\nIn accordo con quanto asserito da Bernays, casi mediatici, lettere ai giornali, articoli d’informazione relativi alle guerre globali scatenatesi con il terribile attentato sono stati in larga parte letteralmente creati a tavolino da un centro di produzione di materiale propagandistico, l’OSI, Office of Strategic Influence, del quale il ministro della guerra Rumsfeld aveva altissima opinione. [12] Il problema è però che non se ne possono controllare integralmente gli effetti, e costituiscono casi altrettanto gravi di patologie indotte tanto chi crede a tutto quello che gli si dice, quanto chi si inventano le cose, e ambedue costituiscono una folla enorme.\nA detta di Bernays, l’evenienza di un controllo sociale è assolutamente necessaria, e la piccola élite che domina le masse e ne comprende i processi mentali e gli schemi sociali è legittimata ad orientarne anche il voto, i cui esiti altrimenti sarebbero puramente confusionari. Il gregge ha sempre bisogno di una guida, e deve essere ben disposto verso la classe dirigente, che può raggiungere la massima efficacia quando il suo controllo agisce senza che il gregge lo sappia. Il caos sociale deve necessariamente essere organizzato, e il conflitto presente in una società democratica sempre più complessa può essere superato soltanto grazie ad una «intelligente manipolazione» dell’opinione pubblica. Bernays al riguardo offre ampi strumenti, nella persuasione che nel futuro la competizione non sarà tra prodotti singoli e grandi aziende, ma proprio fra pura e semplice propaganda. [13]\nDi tutto ciò spesso l’individuo irresponsabilmente non se ne cura, mentre al gregge piace ampiamente, portando all’irrigidimento delle nevrosi sociali e individuali in psicosi. Se la nevrosi è un disturbo che rappresenta il compromesso tra desiderio e difesa, in cui però è mantenuta relazione con la realtà esterna, la psicosi si definisce per una deformazione della percezione e del rapporto cognitivo per la quale viene a mancare proprio tale relazione. Sono da considerarsi manifestazioni psicotiche la disgregazione della personalità e la regressione del comportamento, il vuoto affettivo quanto la sua ipertrofia, il disadattamento sociale, le allucinazioni e i deliri, le alterazioni logico-linguistiche che possono comprendere lo stesso assorbimento nelle forme stereotipate della comunicazione mediatica. La mancanza di consapevolezza della patologia da parte di chi ne soffre rende particolarmente complesso l’intervento terapeutico.\nLe condizioni della società della comunicazione offrono sintomi di profondi mutamenti nel funzionamento della psiche, che chiamano in causa l’approfondimento terminologico, concettuale e operativo della psicoanalisi elaborato da Jacques Lacan, proprio dove salta l’opposizione duale tra conscio ed inconscio, e questo «non lascia fuori del suo campo nessuna delle nostre azioni.» [14] Come annota l’attento lacaniano Slavoj Žižek, l’inconscio non è una selva da addomesticare, ma «il luogo dove una verità traumatica rivela la propria voce», e Lacan conferisce alle formazioni patologiche la capacità di far comprendere come una «realtà» si costituisca. [15] Si apre quindi il confronto con la mediazione di un linguaggio intersoggettivo chiamato «ordine simbolico», per cui, con un occhio alla linguistica di De Sassure, rispetto ai «significati» assumono maggiore importanza i «significanti», privi di un significato univoco e fisso: in pratica, come si parla è maggiormente decisivo di ciò che si dice.\nAnche il più mediocre pubblicitario può sottoscrivere entusiasticamente tale evenienza, senza però rendersi conto di dove può andare a parare, rimuovendone quanto possibile effetti e cause, e persino lo stesso ruolo dell’inconscio. Come segnala Massimo Recalcati, un lacaniano particolarmente abile nel districare argomentazioni complesse, l’inconscio viene praticamente «disabbonato» laddove ci si ingessa in identificazioni conformiste, in chiusure narcisistiche assolute, in «godimenti» autistici nelle quali la riproduzione dello Stesso prende il posto dell’incontro con l’Altro. [16]\nEd è proprio Freud a ricordarci che il rimosso si manifesta esattamente nella sua negazione, rendendoci superficialmente indipendenti dagli effetti di ciò che viene negato: seguendo tale dinamica, si può dire tutto e il contrario di tutto non considerando eventuali conseguenze, e questo è proprio quello che ordinariamente accade, ovunque. Un contagioso delirio di negazione contribuisce, secondo le parole di Freud, ad un’oscillazione tra la nevrosi, con la quale l’io si mette al servizio della realtà reprimendo l’inconscio, alla psicosi, con cui ci si lascia trascinare dall’inconscio distaccando l’io dalla realtà. [17]\nIn tale oscillazione, le cose sembrano familiari, ma non lo sono, producendo uno spaesamento (Unheimliche) che porta a ripetere un trauma secondo una temporalità ciclico-ripetitiva diversa da quella lineare regolata dai principi di causa ed effetto. [18] E quando la coazione a ripetere diventa collettiva accade che proprio dal fondo dell’ambito sociale agisce un tempo differente da quello stabilito dai rapporti causali, ordinariamente considerati alla base del modello democratico, producendo così ulteriore spaesamento.\nTale condizione diffusa è in grado di vanificare alla base non solo ogni azione rivoluzionaria reale e decisiva, ma anche ogni tentativo di ordinaria ragionevolezza, ponendo più di qualche problema alle pur generose idee di Habermas su agire comunicativo e comprensione reciproca, facendoci comprendere la puntualità e la potata delle osservazioni di Perniola sulla comunicazione, nonché l’attualità delle idee della psicoanalisi, disciplina troppo spesso considerata superata dai tanti che avrebbero quantomeno bisogno di conoscerla meglio.\nAttuali sono anche le parole di Bernays: «quelli che manipolano il meccanismo nascosto della società costituiscono un governo invisibile che è il vero potere che controlla. Noi siamo governati, le nostre menti vengono plasmate, i nostri gusti vengono formati, le nostre idee sono quasi totalmente influenzate da uomini di cui non abbiamo mai nemmeno sentito parlare. Questo è il logico risultato del modo in cui la nostra società democratica è organizzata.» [19]\nCircondati da un pensiero dominante che sembra democratico ma procede con un altro passo, l’immagine pubblica e pubblicitaria della democrazia permette di negare che propria la sua concreta esperienza ne stia minando i fondamenti e l’affidabilità.\nComunicare è vivere. Ma cos’è comunicare”, e cos’è vivere?\n•\n[1] Marco Tullio Cicerone, L’arte di comunicare (antologia dalle opere De Oratore, De Inventione, Orator, Brutus, I sec. A.C.), introduzione di Paolo Marsich, Mondadori, Milano 2007, pp. 9, 87.\n[2] Jürgen Habermas, Storia e critica dell’opinione pubblica, (1962), Laterza, Roma-Bari 2002, passim.\n[3] Giovanna Borradori, Filosofia del terrore. Dialoghi con Habermas e Derrida, Laterza, Bari-Roma 2003, pp. 51-71.\n[4] Mario Perniola, Contro la comunicazione, Einaudi, Torino 2004, pp. 28-36, passim.\n[5] Gustav Le Bon, Psicologia delle folle (1895), TEA, Milano 2004, pp. 93 95 – 81, passim.\n[6] Sigmund Freud, Psicologia delle masse e analisi dell’io (1921), Tascabili Economici Newton, Roma 1995, pp. 19-27.\n[7] Sigmund Freud, Il Feticismo (1927), in _La negazione e altri scritti teorici, _Bollati Boringhieri, Torino 2004, p. 80.\n[8] Ibid, pp. 72-76.\n[9] Mario Perniola, La società dei simulacri (1980), Cappelli, Bologna 1983, pp. 137-41.\n[10] Michael Johnson, Edward Bernays, the Father of the Public Relations, 22.11.2010.\n[11] Gustav Le Bon, cit., p. 97.\n[12] Martin Howard, Sappiamo cosa vuoi, Minimum Fax, Roma 2005, p. 96.\n[13] Edward L. Bernays, Propaganda, Horace Liveright, New York 1928, pp. 9-12, 84.\n[14] Jacques Lacan, L’istanza della lettera nell’inconscio o la ragione dopo Freud, in Scritti (1966), Einaudi, Torino 1974, p. 509.\n[15] Slavoj Žižek, Leggere Lacan (2006), Bollati Boringhieri, Torino 2009, pp. 26-27.\n[16] Massimo Recalcati, _L’uomo senza inconscio. Figure della nuova clinica psicoanalitic_a, Raffaelo Cortina Editore, Milano 2010, passim.\n[17] Sigmund Freud, La negazione (1925), in La negazione e altri scritti teorici, _cit., _pp. 64-69.\n[18] Sigmund Freud, Il perturbante (1919) in _Saggi sull’arte, la letteratura e il linguaggio, _Bollati Boringhieri, Torino 1991, pp. 267-310.\n[19] Edward L. Bernays, cit., p. 9.\n•\nPrima pubblicazione: «Controluce» a. XIV n. 2, Febbraio 2005. Riveduto, corretto e ampliato. Fotografia: Claudio Comandini, “In/comunicazione” – Berlino, gennaio 2006."
  },
  {
    "objectID": "posts/pages/2016-06-27-philip-k-dick-il-filosofo-mascherato.html",
    "href": "posts/pages/2016-06-27-philip-k-dick-il-filosofo-mascherato.html",
    "title": "Philip K. Dick, il filosofo mascherato",
    "section": "",
    "text": "<<<<<<< HEAD Pubblicazione italiane recenti quali la sterminata teologia dell’“Esegesi” (edizione americana 2011) e il libro critico di John Carré “Io sono vivo voi siete morti” (edizione francese 1993) mantengono vive le attenzioni nei confronti di Philip Dick. Autore di opere decisive per la fantascienza contemporanea come “The man in the Caste” (1962, tradotto come “La svastica sul sole”), “Do the android dream electric sheeps” (1968, conosciuto anche come “Il cacciatore di androidi”, ne è stato tratto il cult-movie di Ridley Scott “Blade Runner”, 1982), non alieno da escursioni nella letteratura mainstream quali “Confession of a Crap Artist” (pubblicato nel 1975 molto dopo la sua stesura e tradotto come “Confessioni di un artista di merda”) e da singolari contaminazioni di generi (“A Scanner Darkly”, 1975 - tradotto come “Un oscuro scrutare”, da cui l’omonimo film con animazioni digitali diretto da Richrd Linklater, 2006) e “Divine Invasion”, 1981, “Divina Invasione”, uno degli ultimi pubblicati in vita. Dick, ormai riconosciuto tra i grandi autori del Novecento, amava definirsi quale «filosofo narrativo»: infatti, le sue narrazioni, decisamente singolari e ricercate al punto di  forzare meccanismi troppo sicuri, non si esauriscono mai nell’intrattenimento e sono sempre funzionali ad avventure intellettuali intenzionate a scandagliare gli incerti fondamenti di un mondo incerto. Le tematiche affrontate riguardano le questioni del potere, i rapporti tra uomo, animale e macchina, quelli tra mistica e droga, tempo e conoscenza. Ne analizza motivi e fortuna uno scritto del grande studioso Antonio Caronia. ======= Pubblicazione italiane recenti quali la sterminata teologia dell’“Esegesi” (edizione americana 2011) e il libro critico di John Carré “Io sono vivo voi siete morti” (edizione francese 1993) mantengono vive le attenzioni nei confronti di Philip Dick. Autore di opere decisive per la fantascienza contemporanea come “The man in the Caste” (1962, tradotto come “La svastica sul sole”), “Do the android dream electric sheeps” (1968, conosciuto anche come “Il cacciatore di androidi”, ne è stato tratto il cult-movie di Ridley Scott “Blade Runner”, 1982), non alieno da escursioni nella letteratura mainstream quali “Confession of a Crap Artist” (pubblicato nel 1975 molto dopo la sua stesura e tradotto come “Confessioni di un artista di merda”) e da singolari contaminazioni di generi (“A Scanner Darkly”, 1975 - tradotto come “Un oscuro scrutare”, da cui l’omonimo film con animazioni digitali diretto da Richrd Linklater, 2006) e “Divine Invasion”, 1981, “Divina Invasione”, uno degli ultimi pubblicati in vita. Dick, ormai riconosciuto tra i grandi autori del Novecento, amava definirsi quale «filosofo narrativo»: infatti, le sue narrazioni, decisamente singolari e ricercate al punto di  forzare meccanismi troppo sicuri, non si esauriscono mai nell’intrattenimento e sono sempre funzionali ad avventure intellettuali intenzionate a scandagliare gli incerti fondamenti di un mondo incerto. Le tematiche affrontate riguardano le questioni del potere, i rapporti tra uomo, animale e macchina, quelli tra mistica e droga, tempo e conoscenza. Ne analizza motivi e fortuna uno scritto del grande studioso Antonio Caronia."
  },
  {
    "objectID": "posts/pages/2016-06-27-philip-k-dick-il-filosofo-mascherato.html#narrazioni-improbabili-e-paesaggi-concettuali",
    "href": "posts/pages/2016-06-27-philip-k-dick-il-filosofo-mascherato.html#narrazioni-improbabili-e-paesaggi-concettuali",
    "title": "Philip K. Dick, il filosofo mascherato",
    "section": "1. Narrazioni improbabili e paesaggi concettuali",
    "text": "1. Narrazioni improbabili e paesaggi concettuali\nIl 2 marzo 1982, in un ospedale dell’Orange County, California, moriva Philip K. Dick. In quel momento Dick non era ancora diventato un autore di culto (tranne, forse, per certi aspetti, in Francia): era dunque conosciuto solo fra i lettori di fantascienza, genere a cui si era dedicato (volente o nolente – all’inizio della sua carriera più nolente che volente) per tutta la sua vita. Ma in questo frattempo la sua fama è cresciuta, anche fuori dagli angusti confini del genere, e Dick è oggi considerato come uno dei più importanti scrittori del secondo Novecento.\nCon la pubblicazione del sesto e ultimo volume delle Selected Letters , uscito negli Usa nel 2010 (tutto l’epistolario è ancora inedito in Italia), e con l’uscita nel novembre 2011 di una seconda e più corposa antologia (quasi 1000 pagine) dalla Exegesis , il fluviale diario notturno tenuto da Dick negli ultimi otto anni della sua vita a partire dai misteriosi eventi del febbraio-marzo 1974, tutta la sua opera è sostanzialmente pubblicata. Anche in Italia, con la pubblicazione per Fanucci dell’unico romanzo mainstream ancora inedito,** **Humpty Dumpty in Oakland (Lo stravagante mondo di Mr Fergesson, traduzione di Maurizio Nati, a cura di Carlo Pagetti), l’intera opera narrativa (salvo errore) risulta edita, e in gran parte disponibile.\nAnche la bibliografia critica è molto cresciuta. L’ultimo volume di questa bibliografia, da poco uscito negli Usa, è di un autore italiano (speriamo di vederlo presto pubblicato anche nel nostro paese), ed è proprio da questo libro che vogliamo prendere le mosse per ricordare in questo anniversario l’autore californiano. Umberto Rossi è il miglior studioso di Dick nel nostro paese, e sta rapidamente diventando uno dei più autorevoli a livello internazionale. In The Twisted Worlds of Philip K. Dick. A Reading of Twenty Ontologically Uncertain Novels (McFarland and Company; dovreste trovarlo agevolmente su qualunque bookshop online), Rossi propone una lettura di venti romanzi dickiani all’insegna di una categoria che merita di essere sviluppata, forse anche al di là delle intenzioni di chi la propone: quella della «incertezza ontologica».\nDico questo perché mi sembra giunto il momento, a trent’anni dalla morte, di tentare un salto di qualità nella lettura di Dick. E di riconoscere a questo autore frenetico e polimorfo, irrequieto eppure già “classico”, la qualifica che gli spetta: quella di un narratore-filosofo, capace di innervare i suoi dispositivi narrativi (sia quando sono smaglianti sia quando zoppicano – e gli capitò non di rado) in un vero paesaggio concettuale, in una ricerca sulle vicende teoriche del reale e dell’immaginario, del mondo e del soggetto, che meritano a pieno titolo il nome di “filosofia”. Una filosofia sui generis, questo va da sé, non certo un sistema filosofico originale bello ordinato con le sue categorie e sottocategorie bene intrecciate tra loro, e le deduzioni logicamente corrette e controllate. Questo non è mai stato, né poteva essere, Phil Dick."
  },
  {
    "objectID": "posts/pages/2016-06-27-philip-k-dick-il-filosofo-mascherato.html#una-smisurata-curiosità",
    "href": "posts/pages/2016-06-27-philip-k-dick-il-filosofo-mascherato.html#una-smisurata-curiosità",
    "title": "Philip K. Dick, il filosofo mascherato",
    "section": "2. Una smisurata curiosità",
    "text": "2. Una smisurata curiosità\nMa Dick è stato capace di una ricerca filosofica, di una vera e bruciante interrogazione sull’avventura umana, di una critica corrosiva e radicale delle categorie con le quali l’uomo definisce la realtà del mondo, la sua propria realtà come “soggetto”, e la verità dell’uno e dell’altro. E questo senza alcuno studio sistematico della filosofia, di nessuna filosofia (né di quella occidentale né di quelle orientali), ma semmai con una pletora di letture affastellate, spesso disordinate, a volte superficiali. Ma gli bastarono quelle, congiunte all’intensità della sua interrogazione su se stesso, alla sua smisurata curiosità sul mondo, alla sua incredibile (spesso ingenua) apertura all’altro, per produrre uno dei corpus più originali di “narrativa filosofica”, un corpus che (a suo modo) non sfigura accanto a quello di.\nVoglio precisare che di quanto scritto sopra nulla va in alcun modo attribuito a Umberto Rossi, il quale anzi, consapevole del terreno minato che ha aperto, mette le mani avanti sin dalle prime pagine, e precisa, da buon studioso di letteratura comparata, di volersi «limitare agli strumenti dell’analisi letteraria, con un approccio eclettico che attinge a fonti diverse, senza però mai dimenticare che anche una forma di narrazione ibrida come il romanzo, nato dalla fusione tra il dialogo teatrale e la narrazione in prosa nell’Inghilterra del XVIII secolo (…), dopo tutto non mira ad altro che a raccontare una storia – e non è certo questo lo scopo principale della filosofia».\nQuest’ultima affermazione è forse discutibile, ma ciò non impedisce al lavoro di Rossi di presentare una grande quantità di spunti filosofici, per quanto l’autore stia sempre bene attento a non infrangere mai il patto che ha stipulato col lettore, e cioè la sua autolimitazione al terreno della letteratura comparata. Tuttavia mi conforta il fatto che, nella stessa pagina sopra citata, Rossi dichiari: «L’autore non vuole suggerire che un’analisi filosofica delle opere di Dick sia impossibile o inaccettabile; a patto che sia portata avanti da filosofi (accademici o no, poco importa), essa rappresenta un lavoro degno di essere tentato, e potrebbe anche produrre risultati teorici non di poco conto». Concordo. E quindi, da filosofo non accademico (più sinceramente, devo precisare, dilettante), mi auguro che questa ricerca venga tentata. Quello che si può fare in questa sede, mi pare, è solo accennare ad alcune delle direzioni che essa può prendere.\nLa prima precauzione da osservare, a livello di metodo, è ovviamente quella di non prendere per oro colato tutto quanto Dick scrive sulla propria “filosofia”. Proprio perché anch’egli era solo un filosofo dilettante, spesso entusiasta – e non poche volte ingenuo – per le scoperte che andava facendo nel corso delle sue riflessioni, ci sono nella sua opera strafalcioni ed equivoci madornali. Un solo esempio, fra i tanti, è la superficiale identificazione di una «essenza» del reale («le nude ossa del mondo», come dice nell’Exegesis) con la sospensione del tempo cronologico (che si sarebbe fermato nel 70 e avrebbe ripreso a scorrere solo nel 1974), e la riproposizione di un dualismo sincronia/diacronia identificati rispettivamente con il Logos e il Parakletos (lo Spirito santo).\nSpesso non è nelle formulazioni esplicite che va cercata la «filosofia» di Philip Dick, ma nei presupposti impliciti, o in qualche osservazione laterale dei suoi personaggi, come questa pertinente definizione di “realtà” data dal Dio bambino Emmanuel in Divina invasione: «Bisogna sospettare di ogni realtà troppo compiacente. Quando le cose diventano ciò che noi vorremmo, lì c’è frode. È quello che vedo qui. Il tuo mondo ti accontenta, e in questo si svela per ciò che è. Il mio mondo invece è testardo. Non cederà. Ma un mondo recalcitrante e implacabile è un mondo reale». Un lavoro che sarebbe molto utile, quindi, è quello di passare in rassegna tutti i momenti in cui Dick affronta esplicitamente temi filosofici, confrontarli se possibile con i passi analoghi dell’Exegesis (opera ben più densa al riguardo delle opere narrative), e operare una prima classificazione e confronto fra i temi “espliciti” e quelli impliciti.\nIl secondo passo sarebbe quello di identificare gli assi portanti (se si possono individuare) della “filosofia” dickiana. E qui, per esempio, leggere – o rileggere – le intenzioni espresse da Dick confrontate con le realizzazioni. Ora, non voglio contraddirmi subito sconfessando quanto ho appena detto. Non voglio, cioè, anticipare alcuna conclusione di una ricerca che (ripeto) è ancora largamente da fare. Ma mi sarà consentito di dichiarare almeno un’impressione, e che cioè, a volte, ciò che Dick dichiara esplicitamente vada preso più sul serio di quanto sinora tutti noi non abbiamo fatto. Mi riferisco alla sua dichiarazione sulle due domande fondamentali che stanno alla base di tutta la sua narrativa, di tutta la sua ricerca: «Che cosa è reale?» e «Che cosa è umano?» (Come costruire un universo che non cada a pezzi, 1978).\n<<<<<<< HEAD 3. Interrogativi sull’umano ======="
  },
  {
    "objectID": "posts/pages/2016-06-27-philip-k-dick-il-filosofo-mascherato.html#interrogativi-sullumano",
    "href": "posts/pages/2016-06-27-philip-k-dick-il-filosofo-mascherato.html#interrogativi-sullumano",
    "title": "Philip K. Dick, il filosofo mascherato",
    "section": "3. Interrogativi sull’umano",
    "text": "3. Interrogativi sull’umano\n\n\n\n\n\n\n\n447356bae51cb1b61e7ac104f92d9d1782bc4158\n\n\n\n\n\n\n\nQuesta dichiarazione, con l’accostamento dei due temi, è stata citata e ripetuta talmente tante volte da diventare (credo) quasi un luogo comune, un patrimonio condiviso di ogni lettore “forte” di Dick. Essa comporterebbe, a rigore, l’idea che nella narrativa di Dick coesistano due dominanti, una ontologica e una epistemologica, una sul mondo e una sull’uomo (o meglio sul soggetto). E tuttavia (posso sbagliare, certo), mi pare che gran parte della ricerca letteraria, concettuale, interpretativa, sulla narrativa di Dick, si sia concentrata prevalentemente sull’aspetto ontologico. Montagne di pagine sono state scritte sulla concezione dickiana della realtà, sul tempo percettivo e il tempo ortogonale, sugli universi paralleli, sulla concezione della tecnica, sulla visione della storia. Forse questo deriva dall’ipotesi (che forse è un pregiudizio, e forse andrebbe più attentamente verificata) che, mentre la dominante della narrativa modernista era la questione del soggetto, nella narrativa postmodernista (in cui Dick viene di solito arruolato) la preoccupazione dominante sia la realtà, cioè l’ontologia.\nOra, non voglio affermare che la seconda domanda di Dick («Che cosa è umano?») non abbia ottenuto un’attenzione ampia: forse la mole di pagine scritte su questo argomento è equivalente (se non addirittura superiore) a quella scritta sulla questione della realtà. Ma mi pare che la domanda sull’uomo sia stata letta spesso (forse prioritariamente) come un interrogativo sui criteri di distinzione fra uomo e androide, sul confine tra naturale e artificiale, e sia stata quasi sempre scollegata dall’altra, quella sulla realtà. O, se devo esprimermi ancora più sinceramente, che l’aspetto filosofico della domanda sull’uomo non abbia ricevuto la stessa attenzione dell’aspetto filosofico dell’altra domanda, quella sulla realtà.\nL’osservazione vale anche come autocritica, perché mi pare di essere caduto anch’io in un equivoco del genere (se scorro La macchina della paranoia, non mi pare di trovare più di una timida affermazione, fatta una sola volta, che per capire meglio l’ontologia di Dick si debba esplorare più a fondo l’epistemologia dei suoi personaggi)."
  },
  {
    "objectID": "posts/pages/2016-06-27-philip-k-dick-il-filosofo-mascherato.html#la-verità-di-foucault",
    "href": "posts/pages/2016-06-27-philip-k-dick-il-filosofo-mascherato.html#la-verità-di-foucault",
    "title": "Philip K. Dick, il filosofo mascherato",
    "section": "4. La verità di Foucault",
    "text": "4. La verità di Foucault\nSe devo essere sincero sino in fondo, rimpiango di non avere inserito nel Lessico dickiano della nostra enciclopedia due voci che invece adesso inserirei senza esitazione: “soggetto” e “verità”. Anche questa riflessione mi è stata ispirata da una osservazione, folgorante, letta nel libro di Rossi: «Nella narrativa di Dick, la verità non è uno stato di cose, non è qualcosa di stabile e fissato una volta per tutte: la verità è un evento». Quando l’ho letta, sono sobbalzato sulla sedia. Non so se Rossi sia consapevole di avere usato, alla lettera, la definizione della verità che Foucault ha dato più volte nei suoi ultimi corsi al Collège de France, quelli sul governo di sé e sul coraggio della verità.\nNon credo ci sia alcuna possibilità che Dick abbia mai letto Foucault, molte delle cui opere erano pure disponibili, in Usa e in versione inglese, negli ultimi anni di vita dei due (Foucault morì due anni dopo Dick, essendo nato due anni prima). Ma adesso, d’un colpo, mi pare che molti dei personaggi dickiani siano immersi in quei processi di soggettivazione, in quei mutevoli rapporti di dominazione e di resistenza (insomma, di potere) che il filosofo francese descrisse e analizzò in tutti i suoi lavori. Adesso mi pare, per chi volesse affrontare il tema in questi termini, che si apra un terreno di ricerca molto promettente sui rapporti fra ontologia ed epistemologia in Dick.\n•\nAntonio Caronia, “P. K. Dick, un filosofo mascherato” , «Tysm» vol. 31, no. 34, ISSN 2037-0857, 26.06.2016.\nIllustrazione: Rubén Cárdenas, “Reencarnación de Síntesis (tratto dal video “Habla Philip.K.Dick”, 2015)."
  },
  {
    "objectID": "posts/pages/2016-07-23-il-giorno-in-cui-combinammo-qualcosa-di-buono.html",
    "href": "posts/pages/2016-07-23-il-giorno-in-cui-combinammo-qualcosa-di-buono.html",
    "title": "Il giorno in cui combinammo qualcosa di buono",
    "section": "",
    "text": "Ogni giorno rappresenta ormai una celebrazione di qualcosa che fatichiamo a ricordare: quasi sempre, qualche cosa di atroce. Tuttavia, come ricorda lo scrittore Massimo Pamio (Tollo, 1958), sarebbe il caso di tenere a mente ogni giorno qualcosa di importante.\nPian piano il calendario gregoriano si sta infettando di* giorni* del ricordo, celebrazioni molto dignitose istituite per non dimenticare chi siamo veramente: il giorno dedicato alla memoria dei caduti della prima guerra mondiale, quello dedicato ai caduti della seconda, l’altro ai martiri della resistenza, quello alle vittime delle foibe, e poi della fede cattolica, del razzismo, fino a giungere a quello di recente istituzione, dedicato alla sempre più nobile memoria delle vittime della letteratura dell’orrore, che sarà comunque preceduto dal giorno dedicato alla memoria delle vittime dei libri di Fabio Volo e del cinema apocalittico.\nNon sarebbe più semplice creare un solo giorno dedicato alla memoria di tutti i delitti perpetrati dall’uomo nei confronti dell’umanità, il giorno dell’homo homini lupus, in cui ognuno piange e si dispera e si rimprovera per i propri eccidi?\nI cinesi ricorderanno Mao che fece fuori un milione di connazionali e gli attuali governanti che hanno fatto sparire tanti giovani nella piazza della pace celeste, i russi correranno con la memoria a Stalin e ai lager e alle deportazioni, i belgi al milione di congolesi uccisi, gli statunitensi ricorderanno la strage degli indiani e le migliaia di guerre condotte in Vietnam e in tanti altri paesi, gli spagnoli quella degli Indios del Centro e Sudamerica, i cambogiani le epurazioni di Pol Pot, gli argentini verseranno lacrime e si batteranno il petto per i desaparecidos, i turchi per gli armeni e ora per i curdi, i sudafricani bianchi per la segregazione razziale, i tedeschi per gli ebrei, gli ebrei per i palestinesi, i palestinesi per gli attentati commessi, infine per giungere ai più vicini, gli italiani si batteranno il petto per gli etiopi, i somali, i libici, senza dimenticare i martiri innocenti delle guerre; i confinanti slavi dovranno piangere l’eccidio dei bosniaci e quello degli infoibati italiani, i francesi per gli algerini, gli svizzeri per gli uccellini degli orologi a cucù.\nInsomma, a tirare le somme, sarà un giorno pieno per tutti, tutti i popoli, le razze, le religioni (non dimentichiamo neanche le guerre tra i sessi, le vittime della violenza sessuale) e infine, ultime ma non proprio in fondo al culo del barile, le minoranze (i derelitti, i poveri, gli indifesi, i bambini, le donne, i nomadi, gli esuli, i migranti, i barboni, i vecchi, i gay, le lesbiche, i terroni, i polentoni, i lettori di Tex Willer), le vittime di sempre.\nSarebbero invece da istituire i giorni della memoria in cui gli uomini sono riusciti a combinare qualcosa di buono, soprattutto dal punto di vista morale: il giorno delle Opere Pie di Madre Teresa di Calcutta, il giorno del Sogno di Martin Luther King, il giorno del Sorriso, il giorno dell’Albero piantato e non estirpato dal Comune per la solita lottizzazione tra intimi, il giorno dell’Energia Verde, il giorno dell’Ozio questo Sconosciuto, il giorno dello Stupore, il giorno dell’Innocenza, dedicato ai bambini e agli alberi, il giorno dei pochissimi giornalisti italiani coraggiosi che dicono pane al pane e vino al vino, il giorno del ritrovamento del mio portafogli da parte di un gentile signore che non ha voluto facessi il suo nome: beatifichiamolo, subito.\n•\nMassimo Pamio, “Il giorno della memoria”, «Edizioni Noubs» 21.04.2016.\nIllustrazione: Cresques Abraham, “Calendari de l’Atles Català - Taula 2”, 1375."
  },
  {
    "objectID": "posts/pages/2015-10-31-fantasmi-a-berlino.html",
    "href": "posts/pages/2015-10-31-fantasmi-a-berlino.html",
    "title": "Fantasmi a Berlino",
    "section": "",
    "text": "Alcune suggestioni su fantasmi e cacca in terra tedesca. La festa dell’unificazione, il Dieselgate e la Deutsch Bank, la protesta contro il TTIP. La sovranità popolare nella Costituzione della DDR. L’Islam in Germania: migrazioni e ospitalità. Libri e prigione: installazioni e conferenze alla Casa delle Culture del Mondo. Il Museo della Stasi e i selfie-made man: lo spionaggio diffuso. Berlino tra strade e spazi chiusi.\n1. Geist und Scheiße\nIl fantasma che si aggira per l’Europa è ancora quello del comunismo: e siccome corre voce che sia morto, si configurerebbe addirittura come il fantasma di un fantasma, un fantasma al cubo insomma, o roba del genere. Contro l’idolatria del mercato che ha trovato spazio dopo il crollo del Muro di Berlino, e per l’affermazione di una dignità incondizionata al di sopra di ogni economia, Jacques Derrida in Spectre de Marx (1993) indagava la dimensione della «non contemporaneità a sé del presente vivente», chiedendosi quando l’uomo avrebbe finalmente «imparato a vivere».\nSe il paradosso di un presente assente a se stesso sembra costituire ormai la condizione di vita delle moltitudini e non l’elaborazione di un sofisticato filosofo che viveva dall’altra parte dei Pirenei, la spettralità assume particolare consistenza in Germania, terra di spiriti assoluti e materialismi dialettici, dove uno stato “materialista” è ormai ridotto a puro “spirito”. E in una competizione tra fantasmi, sul luogo dove sorgeva il Palazzo che celebrava la repubblica comunista, è in via di ricostruzione il castello medievale della dinastia prussiana Hohenzollern. E sul territorio un tempo controllato dalla DDR, ora che questa è stata assorbita da una formazione statale di prevalente orientamento liberista, sembrerebbero ora affermarsi pulsioni xenofobe e romanticherie social-nazionaliste non proprio legali, che trovano gli esponenti forse più ispirati nel gruppo nazi-rock Landser.\nLa teoria della Collettive Potty Breaks del criminologo Christian Feiffer ha cercato di spiegare come l’aggressività attualmente riscontrabile negli abitanti dei territori dell’Est dipenda da una pratica tipica dell’educazione socialista, che consisteva nel condurre i bambini, ognuno con il proprio vasetto, a fare la cacca tutti insieme: questo avrebbe permesso la soppressione dello spirito di individualità e la rottura di quello di ribellione, portando con il tempo a manifestazioni di violenza.\nUna serie di deliziose statuette in ceramica, raffiguranti ognuna un bambino sorridente sul suo vasino, è ancora visibile al DDR Museum, dove tra documenti e interazioni si può ammirare una delle forme più precise dell’editing e della post-produzione a cui è sottoposta l’esperienza del socialismo reale, realizzata ad uso del compiacimento dei discorsi ufficiali e per la gioia dei fruitori dei servizi culturali. Nella commistione di interessi politici e prassi istituzionali prevalenti nel nostro Occidente, l’unica scelta alla quale liberamente aderire sarebbe convalidare teorie come quella di Feiffer, e convenire rispetto alla superiorità igienica ed etica dell’Ovest.\nLa questione è però da contestualizzare in una prospettiva più ampia, non sfuggita all’acutezza di autori quali Erica Jong e Slavoj Žižek, e del resto verificabile da chiunque si trovi ad andare al bagno in Germania. Infatti, in tutta la terra tedesca sì è stati a lungo abituati a defecare in toilette che poi ti costringono a guardare in faccia quanto prodotto: una cacca (Scheiße) fresca e bene in evidenza che può anche concepirsi come Spirito (Geist) nello svolgersi del proprio processo. Ma se tra spettri e secrezioni c’è forse più di un legame, Erich Fromm (The heart of man: its genius for good and evil, 1964) ha da tempo fatto comprendere come tendenze coprofile, tipiche proprio di chi appare troppo intento a compiacersi della propria merda, comportino fissazioni sulla fase anale, capaci di forti manifestazioni aggressive e altre degenerazioni.\nProviamo ad osservare come esperienze difficili e diverse siano state elaborate nel vissuto della metropoli berlinese con una certa analogia con le operazioni legate al defecare, quali tirare la catena e altre. Il sogno del Führer e del suo architetto Speer di distruggere e ricostruire integralmente questa città per renderla capitale del mondo, è stato realizzato proprio dagli invasori russi e americani in reciproca concorrenza, che hanno rimosso accuratamente quasi ogni traccia del nazionalsocialismo. E se i sovietici considerano opportuno promuovere nella Germania orientale un orientamento umanista e la traduttrice Yeyena Atesya si incarica di diffondere in Russia autori come Kafka e Böll, la filosofia critica di Adorno trova negli Stati Uniti tanto una nuova sede quanto nuovi argomenti per esercitare la propria critica del capitale, al quale la Germania occidentale si affida comunque senza riserve.\nDopo il crollo del socialismo reale, la DDR si è dissolta nell’Ovest, il quale pur assimilandola al nazismo gli ha però fornito un destino diverso nell’immaginario collettivo e, piuttosto che nasconderla, ne ha promosso ogni paccottiglia ad indispensabile souvenir, dagli inesauribili frammenti di Muro all’ormai onnipresente Lampeman dei semafori. Un fragore di sciacquoni sembra accompagnare le due operazioni di liquidazione: è però importante, nella situazione tedesca, praticare un’attenta operazione di scopetta in modo da non spalmarne i residui. Poi occorrerebbero altre attenzioni: i bidè però mancano, e spesso è inevitabile ricorrere alle docce. Tutto questo comporta una disciplina rigorosa, quasi oltreumana.\nIl peculiare rapporto che lo spirito tedesco dimostra di avere nei confronti della cacca può forse aiutare a comprendere manifestazioni aberranti delle quali la storia tedesca è stata, malgrado le sue migliori componenti, piuttosto generosa. E se da una parte l’elemento problematico, pur se completamente cancellato, sembra tornare a galla, dall’altra viene solennizzato anche non considerandone la specifica realtà. Così, a Berlino si passeggia tra la storia come tra le merde di cani che nel quartiere di Neukölln un ignoto ma attivissimo artista colora con la vernice spray.\nSe in Germania nel settore delle tazze del cesso l’Europa sta portando cambiamenti, invece i bidè, che ad una coscienza luterana, soltanto apparentemente sciolta e liberata, possono sembrare addirittura peccaminosi, dovranno forse aspettare chissà che. La morale, se così si può chiamare, che ne possiamo trarre, è semplice e decisiva: imparare a pulirsi il culo non è cosa scontata nemmeno per i popoli più culturalizzati, e a volte non si è “contemporanei” a se stessi nemmeno in certi momenti. Di fronte a tali evidenze, l’umiltà necessaria a rispondere alla domanda di Derrida e finalmente «imparare a vivere» potrebbe forse diventare meno difficile.\n2. Unioni e trattati\nA Berlino, la celebrazione del venticinquennale dell’unificazione del paese si è accompagnata ad una cerimonia ufficiale dai toni enfatici pur se bislacchi, tra farneticazione celebrativa e sagra paesana. Presso la Porta di Brandeburgo e la Colonna della Vittoria erano posizionati i palchi, il percorso era occupato dagli stand dei festeggiamenti. Un assortimento di odori e suoni accompagnava una presenza cittadina folta e distrattamente partecipe, che ha iniziato a raccogliersi in un bel pomeriggio di inizio ottobre.\nTra la gastronomia di una festa dell’Unità globale perlopiù a base di curry würstel, e una musica che spesso sembrava il disco incantato di Wind of Change degli Scorpions, tutto appariva piuttosto irreale. Danke e bitte suonavano spesso fuori luogo, e riaffiorava la sgarberia storicamente riconosciuta quale tratto tipico della cultura di una città che oggi si vanta di aperture e tolleranze senza confini. Nel cuore della festa, due coppie gay, due uomini mano nella mano e due donne abbracciate, provenienti da direzioni opposte, si urtano tra loro, e nessuno chiede scusa a nessuno.\nL’unificazione ha un contorno di fratture, variatamente servito. Lo scandalo della Volkswagen, coinvolta da truffe sui gas di scarico, dalle implicazioni enormi. Gli azionisti della casa automobilistica di Wolfsburg sono pronti a fare una causa di 40 milioni di euro, che con le richieste di risarcimenti potrebbero arrivare a 100 milioni. Uno studio del Mit di Boston fa sapere che negli USA i morti per i gas NOx in eccesso sono 60. Il ministro Del Rio comunica che in Italia i veicoli coinvolti sono 709.712. I governi europei hanno ottenuto dalla commissaria per la politica industriale Elzbieta Bienkowska un’attenuazione dei limiti nei test reali nelle emissioni. Il parlamento di Strasburgo ha respinto l’emendamento dei Verdi che chiedeva l’istituzione di una commissione di inchiesta.\nL’attenzione all’ambiente e alla giustizia sociale sembra lontana dal capitalismo tedesco che, alla faccia del suo tradizionale aspetto di welfare, appare ormai del tutto solidale con quello finanziario, soprattutto da parte dell’ineffabile Deutsch Bank, che produce un ammontare di strumenti derivati di 54.700 miliardi di Euro: venti volte il PIL tedesco e cinque quello dell’Eurozona. La finanza tossica però non avvelena soltanto il mondo reale: l’istituto è costretto, dopo la perdita di 9.9 miliardi, a tagliare 9.000 posti di lavoro e chiudere operazioni finanziarie in 10 paesi. L’unità è da se stessa assente. Un vuoto si riempie di continuo di altri vuoti, fossero consumi culturali dove per qualche miracolo si concentra ogni ubbia metropolitana del presente, oppure improbabili e immancabili souvenir che sorgono sfacciati dalla ferite di cui la città è ricca.\nDue settimane dopo, i luoghi delle celebrazioni unitarie e dei palazzi del potere sono percorsi da un corteo diverso, nel quale in qualche modo trova spazio qualcosa che in quello precedente rimaneva taciuto. Circa 250.000 persone, molte armate di cartello oppure di animazioni varie, contestano il Transatlantic Trade and Investment Partnership (TTIP), dal 2013 in fase di negoziato tra Unione Europea e Stati Uniti.\nChi sostiene il TTIP è perlopiù convinto possa permettere una crescita mondiale del PIL di quasi 120 miliardi di euro. Chi lo osteggia ne critica anche le modalità quasi segrete con cui si svolge, è convinto che il PIL sia un indice che non indichi nulla e che la stessa crescita sia a sua volta una specie di fantasma. Il ponte vicino alla Stazione centrale attraversato dal corteo è su uno specchio d’acqua che, se sembra rendere profondità alla cose, si risolve in pura illusione. Il cielo è diviso anche dal nostro sguardo, con una frattura più profonda di quella vista da Christa Wolf.\nQuesto Trattato transatlantico sul commercio e gli investimenti vorrebbe unificare traffici europei e atlantici per abbattere dazi e dogane reciproci, tagliando però fuori gli altri paesi, compresi quelli in ascesa come Cina, Brasile, India. Settori di consumo quali farmaci, cibo, prodotti sanitari e chimici, così come servizi primari di valore commerciale consistente, quali scuola, sanità, pensioni, verrebbero ulteriormente privatizzati, con notevoli complicazioni rispetto alla tutela delle tutele territoriali e della vita animale.\nLa confermazione sindacale Deutscher Gewerkschaftsbund critica l’introduzione di OGM e pesticidi fino ad ora illegali. Altre preoccupazione riguardano il lavoro dei cittadini, dove le privatizzazioni peggiorerebbero il tasso di disoccupazione. Inoltre, il trattato metterebbe in crisi lo scambio commerciale tra paesi europei. Soltanto la UE, per quanto senza testa, può puntare in piedi alle discussioni. Così, mentre l’Europa è assente a se stessa, la Germania si accontenta di esportare prodotti, trovando nel ruiempire i frigoriferi degli altri paesi il suo attualissimo incosciente Reich.\n3. Macerie socialiste e politica a venire\nSenza che nessuno se ne accorga, sepolta dalla retorica ufficiale e dalle inesauribili macerie del Muro, esistono esigenze di giustizia sociale che avevano trovato espressione degli aspetti esemplari della DDR, ai quali tutti i paesi civili potrebbero ispirarsi per riforme istituzionali effettive. Non si tratta di vaghe aspirazioni, ma di precise disposizioni che, per quanto nella vecchia compagine statale si potevano risolvere in pura burocrazia, possono quantomeno fornire stimoli.\nAl riguardo, l’art. 48 della Costituzione dello scomparso stato socialista riconosceva quale organo supremo la Volkskammer (Camera del Popolo), che incarnava il principio della sovranità popolare eleggendo cinquecento membri ogni cinque anni; questi non erano politici di professione, godevano di un altro lavoro retribuito, e per le presenze in aula ricevevano semplici rimborsi spese, e una tessera ferroviaria.\nTra 1981 e 1986, e quindi a due passi dalla caduta del Muro, la composizione parlamentare dell’Est comprendeva: 47% operai, 32,4% donne, 23% intellighenzia, 17,8% impiegati, 10,4% agricoltori. I gruppi parlamentari erano strutturati in base al partito o all’organizzazione d’appartenenza, ogni schieramento aveva il diritto di presentare interrogazioni, mozioni e dichiarazioni, e di proporre progetti di legge.\nSe nella DDR il diritto era di fatto esercitato dal Consiglio dei ministri e dal Consiglio di stato, teoricamente era anche appannaggio del Consiglio dei capigruppo, dei leader sindacali e di qualsiasi raggruppamento di almeno quindici membri. A questa teoria è ancora possibile fare appello nel tentativo di uscire da prassi di pura barbarie ovunque diffuse.\nInterrogarsi su forme amministrative differenti potrebbe permettere di ritrovare un senso per la parola politica, senza risolvere il suo significato nell’essere consumatori appena appena un po’ accorti, oppure nella semplice e stucchevole rivendicazione della propria impotenza. La situazione attuale esige risposte: non più interrogatori, ma nemmeno soltanto interrogativi. Qualche risposta è già stata data da tempo.\n4. L’Islam e la Germania\nBerlino è piena di turchi, e questo si sa: e non si tratta soltanto di kebab. Ai bordi del parco dell’ex aeroporto di Tempelhof, a Columbiadamm 128, c’è la moschea Şehitlik, realizzata a partire dal 1999. Se la costruzione prende a modello l’architettura ottomana del XVI e XVII sec., già nella Prussia illuminista la presenza di persone di diverse religioni era apertamente tollerata dagli Hohenzollern.\nL’elegante edificio a due piani si affaccia sul più antico cimitero islamico della Germania; tra i caduti della prima guerra mondiale, la stessa che vide la fine degli imperi prussiano e ottomano, persone di ogni etnia e confessione. C’è poi un centro culturale e un luogo di incontro simile ad un oratorio di quelli del bel tempo andato; oltre a frequentare le attività della mosche , si può giocare a backgammon, e anche acquistare cinque chili di datteri a 20 €: un affarone, se piacciono i frullati.\nQuesti sono segni di un tessuto sociale pluralista, pronto ad accogliere le diversità culturali: tuttavia, per formulare una politica di accoglienza sono necessarie decisioni politiche capaci di permettere davvero un futuro. Alcune diverse opinioni possono aiutare a farsi un’idea dell’apertura tedesca all’ondata di profughi, che comprende più di un milione di persone, provenienti perlopiù dalle guerre che in Medio Oriente devastano i territori un tempo ottomani.\nGwynn Dyer ricorda come la Germania distrutta dalla seconda guerra mondiale accolse rifugiati di ogni nazionalità, permettendo così il costituirsi di una diffusa tolleranza. Ben Knight (Exberlin n. 142, ottobre 2015) analizza i limiti della Wilkommenscolture, tra cui il dissesto del sistema di accoglienza tedesco, i costi effettivi della politica di integrazione, e la strana utopia di uno sfruttamento generalizzato. Per Marlen Obrack proprio lo stabilire confronti tra siriani e tedeschi dell’Est suggerisce rivela dietro l’apparente capacità di assimilazione uno spiccato razzismo interno, la tendenza a cercare proletariato di riserva, e un’altra volta i limiti dell’unificazione.\nEppure, nonostante i problemi che possono erodere i centri stessi di potere, l’asilo offre ai rifugiati siriani è apparso come una prova di realismo e solidarietà a Yanis Varoufakis, non sempre entusiasta della condotta della Germania e dei suoi ministri. La moschea Şehitlik, da parte sua, fornisce assistenza ai profughi musulmani offrendo cibo, vestiario, lezioni di tedesco.\n5. La tecnosfera, i libri e la prigione\nUna biblioteca di testi scritti in prigione, ordinata per durata di detenzione. L’installazione Celltexts, che ha trovato un luogo elettivo nella manifestazione 100 Jahre Gegenwart della Hause der Kulturen der Welt, è stata ideata nel 2008 da Eyal Weizman (direttore del Centro di ricerche architettoniche di Goldsmith, London University, e cofondatore del DAAR-Decolonizing Architecture Art Residency in Beit Sahour, Palestina) e Ines Weizman (professore di teoria dell’architettura alla Bauhaus-Università di Weimar), accomunando opere di autori imprigionati per motivi legati a scrittura, politica o altre ragioni. La collezione è in costante crescita.\nLa prigione può così considerarsi, come dice Jules Régis Debray, una «seconda università dei dissidenti». Lo scrittore francese, compagno di Che Guevara nel tentativo di rivoluzione in Bolivia e per alcuni addirittura implicato nel suo arresto, ha comunque lasciato parole utili per comprendere che un «intellettuale impegnato» diventa a sua volta carceriere quando si riduce ad «un irresponsabile che impartisce lezioni, avendo come metodo di svuotare il mondo della sua complessità per non vederci altro che materia per indignazione, scandalo e pose vantaggiose».\nAltre sembrano essere spinte le creative e le motivazioni intime riscontrabili nell’esperienza di autori quali Martin Luther King, il Marchese de Sade, Ezra Pound, Mikhail Bakunin, Girolamo Savonarola, Olivier Messiaen, Fedor Dostoevsky, Bertrand Russell, Rosa Luxemburg, Jean-Paul Sartre, il cui lavoro permette di osservare come l’isolamento spaziale e sociale possa  assumere forme letterarie, per esigenze sovversive o anche per semplice bisogno di sopravvivenza. Nella fila dei loro libri, la scrittura sembra non poter sfuggire a quel potere costitutivamente sovvertitore che, per Derrida, può rendere presente un’assenza.\nIl tema dell’installazione trova agganci in alcuni passaggi dei Dialoge auf Parallelen Canalen, che nel primo appuntamento della manifestazione hanno intrecciato discorsi e percorsi cruciali per comprendere la tecnosfera, cioè la dimensione che attraverso tecnologia e informazione completa, ibrida e compete con la natura e la biosfera. Nei Reden aus dem Gefängnis Avery F. Gordon (professoressa di Sociologia all’University of California in Santa Barbara) e Natascha Sadr Hanghinghian (artista di installazioni e performer) hanno così segnalato come l’aspetto politico della prigionia e la gestione sociale compiuta dal potere poliziesco comportino strutturalmente una dimensione di «non presente».\nNei Reden aus dem Labor, Mark B. N. Hansen (professore di Letteratura e Studi visuali alla Duke University, North Carolina) e Hans-Jörg Rheinberger (biologo molecolare e direttore dell’Istituto Max Planck per la Storia della Scienza, Berlino) hanno analizzato la distruzione operata dalla contemporaneità nei confronti del monopolio del libro e degli ordinamenti per cui la sua rappresentazione del reale si è lungamente imposta. Successioni temporali imperniate su rigide concatenazioni di causa ed effetto hanno ceduto il passo a linee temporali composite, che rendono impossibile ogni previsione.\nQuesta problematica può essere vista guardando con un occhio al tempo dei migranti e con l’altro a Kant, come nei Reden aus dem Labor di Jimena Canalis (professoressa di Storia della Scienza alla Illinois University) e S. Løchlann Jain (professoressa associata all’Istituto di Antropologia della Stanford University). Nonostante l’esperienza si modifichi, tempo e spazio rimangono le condizioni per cui questa può verificarsi ed esistono aspetti culturali che cadono in dimensioni che ci trascendono e definiscono. L’ambito delle relazioni è ridefinito dalla tecnologia, e se molte cose non succedono davvero e proliferano non-incontri che impoveriscono, esiste un ambito rituale del prendersi cura e condividere, prendere, dare e attendere che trova le sue risposte nel tempo e nel suo passare.\nLo scrittore di fantascienza William Gibson ha detto da tempo: «Il futuro è già qui, già distribuito in modo ineguale». Quanto accade oggi può essere visto da tutti, e se l’accelerazione tecnologica è misurabile, quella sociale no, e il divario si estende. Helga Nowotny (presidente dell’ERC - Consiglio di Ricerca Europeo) ha così fornito le chiavi di lettura del suo libro Eigenzeit Revisited (1984 - non recente, comunque più che “attuale”) segnalando che nel capitalismo digitale, dove velocità e disponibilità delle informazioni si accompagna alla scomparsa delle biodiversità, il tempo è provvisto di supporti che lo estendono, la soggettività può incrementare e differenziare forme e modi di presenza.\nEppure, come dimostra la ricorrente miseria che segna i social network e altri contesti non soltanto virtuali, il tempo può contrarsi e l’esistenza impoverirsi. In una realtà che conosce frammentazione e isolamento, è necessario ritrovare un tempo nel quale poter riflettere e amare. Assente a se stesso, il presente esige di essere restaurato.\nCome pioggia che bagna il suolo, il presente si dissolve in rivoli innumerevoli, dagli esiti imprevedibili. Anche il passato e futuro vengono continuamente riscritti, non è più soltanto immediatamente e direttamente presente nella sua visibilità nemmeno l’esperienza dell’arte: infatti, le forme in cui perlopiù oggi l’arte è fruibile, e cioè fotografie, video, installazioni, performance, testi, e i formati sempre più smaterializzati con cui si rende disponibile allo scambio, vi si riferiscono attraverso documenti. L’arte, in maniera difforme da altre epoche e altri statuti, è spesso in qualche modo documentata, o addirittura è documento essa stessa: per Boris Groys (Going Public, 2010) questo fa comprendere come essere “contemporanei” (Zeitgenössich) significhi, oltre ad essere-presenti, anche «collaborare con il tempo».\nE in questo tempo intrecciato al nostro operare, in questa tecnosfera di flussi di informazioni che strutturano l’esperienza e la stessa natura, ritorna il libro, esempio eccellente della capacità di documentare l’esperienza e fornirgli un supporto di intelligibilità. Da sempre libero in qualsiasi prigione, il libro sembra oggi liberato anche dal proprio stesso monopolio, e sciolto dalla rappresentazione obbligata della semplice linearità degli eventi, può reinventare i percorsi quanto è possibile all’immaginazione di chi ne solca le pagine. Quale espressione della capacità di riconnettere e riconfigurare il reale, può essere in grado di permettere di restaurare il presente anche nell’assenza. Ma ad ogni modo, non è la pigrizia del farsi raccontare libri non letti o la fissazione dello* storytelling* a tutti i costi a permettere di leggere la realtà.\n6. Vandalismo culturale e spionaggio diffuso\nGruppi di ispirazione comunista e marxista-leninista mettono l’accento su come la rimozione dell’esperienza dell’Est tedesco si accompagni ad una degenerazione culturale inarrestabile e senza scampo. In Kulturnation Deutschland? (2012) Peter Michel definisce come vandalismo lo smantellamento integrale di cui la Germania tutta è stata oggetto, dove la parola cultura si è ridotta ad accampare feticci funzionali alla glorificazione del presente. Offre testimonianza di tale processo il Palazzo della Stasi, la potente polizia segreta dell’Est, trasformato nel museo di se stesso.\nIl luogo, parte di un complesso più ampio, ha conservato accuratamente uffici e arredamenti, cucine e bagni, con un accanimento documentale degno dello spionaggio più professionale. Quanto però sembra particolarmente paradossale è che alcuni metodi operativi della Stasi, quali fotografare e sorvegliare in modi ossessivi, sono ora diventati la compulsione più diffusa proprio nelle società che sulla sconfitta del comunismo hanno costituito la propria legittimità, affidando alla scintillante velocità del digitale un triste trionfo, apparentemente inarrestabile.\nViviamo in una società a spionaggio diffuso, dove ognuno è sollecitato a documentare evidenze, inezie e inutilità, fornendo i dati più irrilevanti a non si sa chi: una società che si avvale di una comunicazione provvista di metodi quali la criptazione dei messaggi, un tempo esclusivo appannaggio delle spie. Norme e disposizioni sulla privacy arrivano fino ad un certo punto, sembra non esserci nessun palazzo della sorveglianza da occupare: rimane, e non soltanto in Germania, una Wende sempre disconosciuta, una svolta perennemente da completare.\nCanzoni di ieri possono essere ascoltate oggi in modo diverso._ __Sag mir wo du stehst__ (_Dimmi dove ti trovi), degli Oktoberklub, collettivo folk-beat filo-governativo dell’Est, potrebbe configurarsi come strana profezia e aspirare persino alle hit globali; dal canto suo, _Die Stasi-Ballade__ _del cantautore Wolf Biermann, attualmente filoliberista e già oppositore della DDR, potrebbe addirittura condurre anche chi non è mai stato comunista a qualche inaspettata nostalgia. Questo non significa affatto mitizzare la Stasi o minimizzarne gli abusi, ma semplicemente storicizzarne l’esperienza con la dovuta pertinenza.\nWill Opitz, direttore della scuola giuridica della Stasi, sottolinea l’integrità delle persone coinvolte nell’istituzione, dotate di coscienza di classe e volontà di cambiamento. Rainer Rupp, nome in codice Topas, infiltrato nella CIA, nel 1983 permette di scoprire che l’attacco russo è soltanto una simulazione, evitando così la guerra atomica: il suo è anche il semplice eroismo di quelli che diffidano delle versioni più banali dei cosiddetti fatti. Genhar Niebling, della polizia carceraria, afferma che ad essersi compiuta con il crollo del Muro è una controrivoluzione, che ha spianato la strada al capitalismo globale. E di fronte alla ormai inservibile tecnologia delle super-spie di una volta, potremmo sorprenderci a chiederci se davvero l’unica prospettiva ormai possibile sia quella di diventare tutti selfie-made man e impeccabili delatori di se stessi.\n7. Berlino dentro e fuori\nA Berlino come altrove, i fantasmi per le strade sono una folla. Dappertutto puoi incontrare quel senso di impotenza provocato da disoccupazione, divario economico e mancanza di fiducia sociale, capace di distruggere ogni possibile rilancio. Il lavoro continua a non essere affatto un diritto ma privilegio e strumento di clientele, essere poveri è ormai un lusso diffuso che non tutti possono più permettersi. La casa è diventata oggetto di speculazioni finanziarie dalle percentuali prive di ogni misura plausibile, oppure obiettivo di movimenti d’opinione interessati a ricollegare urbanistica e convivenza. La parola chiave è intraducibile ma adattabile, e indica un processo che si estende coinvolgendo scelte e contesti: gentrification.\nA Prenzaluer Berg un quartiere operaio che doveva essere demolito diventa chic, costellandosi di assurdità di tendenza che cavalcano l’onda  Milf con negozi quali Sexy mama, oppure assecondano gli identitarismi istituendo giardini per soli bambini giapponesi. Wedding è un mosaico dove zone fighette confinano con aree fatiscenti, e spazi destinati agli alcolisti si accompagnano a mercatini di cose inservibili. Mitte ti coinvolge con schegge del passato e lampi del futuro, proiettando scenari di fantascienza con sceneggiature ancora tutte da scrivere. Nella Kreuzberg dove la coscienza sociale sulla casa è più attenta e si riscopre la dimensione del buon vicinato, circa 11.500 persone devono abbandonare le dimore causa il ritrovamento di una bomba inesplosa. E da Niedergörsdorf arriva un agente di sicurezza timido e riservato che non ha mai avuto una ragazza: con un pupazzetto di peluche attira i bambini nei parchi dicendo di «voler fare del bene», quindi ne abusa e li uccide.\nNella Berlino dalle proporzioni eccessive il centro appare ovunque ed è in nessun luogo: è questa una delle caratteristiche che la rendono tanto simile al nostro mondo, un po’ come quelle bolle di sapone giganti e di ogni forma tranne che circolari che rendeva la Kaiser-Wilhelm-Gedächtnis-Kirche diversa dai ruderi, dalle ricostruzioni e da com’era. Così, qui puoi sempre trovare nicchie su misura e spazi dove star bene, e soprattutto gli interni sanno continuamente accendersi di creatività e gentilezza, come ho sentito in maniera particolare vicino all’antica linea del fuoco di Bernauer Straß, dove però con un anziano tassista che già credeva di averle viste tutte abbiamo trovato la strada di accesso tuttora bloccata. Ad ogni modo, negli interni avverti il senso di essersi liberati da un qualche assedio: fosse quello di un passato su cui inciampare di continuo, oppure quello di un presente fantasmatico senza scampo. Forse, è necessario concentrarsi sulle stanze e ignorare le strade dove, tra palazzi più alti e luccicanti delle nubi, si aggirano spettri che ignorano persino cosa chiedere e ai quali non sappiamo nemmeno quale nome dare. Ma senza strade si può arrivare in qualche dove?\n•\nFotografia: Claudio Comandini, “Fantasma di un futuro passato” - Berlino, ottobre 2015."
  },
  {
    "objectID": "posts/pages/2012-06-01-2012-apocalissi-su-misura.html",
    "href": "posts/pages/2012-06-01-2012-apocalissi-su-misura.html",
    "title": "2012: apocalissi su misura",
    "section": "",
    "text": "Profezie e moda. Ricezione della cultura Maya e contenuti cristiani. Messianismo e apostolato. Apocalittica. Trailer e apocastasi. Astronomia e astrologia. Tre calendari. New age e profitto. Jenkins e l’ellittica. Le critiche di Aveni. Joseph e la sinossi delle teorie apocalittiche: attività solare, collisioni, allineamenti e altro. La fine del tempo in Kant. McKenna: i frattali e l’IChing. Kurzwail: la singolarità assoluta. Una nota di Aldo Tagliapietra. Grant Morrison: The Invisibles. Agamben: San Paolo e il tempo della fine.\n1. Rivelazioni\nSe l’occidente ha da tempo fatto tacere i propri profeti, [1] l’apocalisse sembra attualmente una moda piuttosto diffusa, come tutte le mode anche un po’ fraintesa e volgarizzata. Per la felicità di chi ama prevedere catastrofi, che comunque non mancano mai di accadere per conto loro, la data del 2012 offre diversi motivi di interesse, che non smetteranno di affascinare anche in anni successivi. Al riguardo, un tweet del giornalista musicale Red Ronnie informa che a suo dire lo sciame sismico avvenuto in Emilia realizza alcune implicazioni previste dai Maya rispetto l’allineamento del 20 maggio di Pleiadi, Sole e Terra, concomitante all’eclissi di Sole allo zenit della piramide di Chichén Itza, eretta in onore del dio Kukulkan. La divinità è strettamente legata a Venere, la stella del mattino pronta per allinearsi con il Sole nelle prime ore del 6 giugno, ed è nota anche come Serpente Piumato, portatore di serenità; di costui, partito un giorno del 999 d.C., se ne attende il ritorno proprio per il Solstizio del 2012, in coincidenza con una serie di eventi astronomici e cronologici.\nLa scadenza del 2012 sarebbe quindi estranea alle preoccupazioni dei monoteismi, alle loro escatologie e ai loro millenarismi, e così ad eventi quali Giudizio finale e Resurrezione dei morti che coronano la storia di tre religioni. Tuttavia, come dimostra anche la versione di Red Ronnie, che non rappresenta affatto una voce isolata, la sua ricezione presenta diverse analogie con i contenuti cristiani; al contempo, ne costituiscono una variante cattolica i cataclismi e i terremoti previsti per un imprecisato maggio da Padre Pio, riportati dallo studioso di profezie Renzo Baschera.\nQuesta strana esigenza di prevedere catastrofi potrebbe anche essere determinata da una confusione piuttosto diffusa tra apocalisse e messianismo, categorie religiose ben presenti anche nelle nostre società secolarizzate. Questa confusione è evidente laddove seguiamo un’annotazione sul concetto di profezia del filosofo Giorgio Agamben: chi crede nel 2012 e nella catastrofe che annuncia tende ad esprimere la convergenza di creazione e salvezza; [2] tuttavia, piuttosto di pronunciarsi per «una parola che non gli appartiene in proprio», parla in qualità di «mandatario di uno scopo determinato», come invece dovrebbe pertenere ad un apostolo che ha un Messia di riferimento. [3]\nL’apocalittica antica si sviluppò come genere distinto da quello propriamente profetico nell’ambiente cosmopolita degli Ebrei di lingua greca, si trasmise e fu sviluppata dal Cristianesimo e poi dall’Islam; letteralmente significa «togliere il nascosto», assumendo il senso di “rivelazione” compiuta da Dio nei confronti di un profeta da lui scelto. In un senso più generale, oggi indica la «fine dei tempi», con una particolare predilezione nel congiungere l’influenza di elementi di carattere misterioso con una organizzazione del tempo di tipo sapienziale.\nIn tale quadro, elementi come l’apocatastasi (letteralmente reintegrazione), sembrano svolgere il senso di riepilogo complessivo delle vicende umane nelle modalità del trailer: cioè come un’immagine dal montaggio asincronico e provvista di un commento di tipo emotivo, che riassume il senso di eventi più complessi in un “tempo concentrato”, ben afferrabile dalla comprensione. Una sequenza di trailer è alla base anche di una “pop-spiritualità” che pretende di mettere insieme senza troppi complimenti i testi che si dicono sacri con le centurie di Nostradamus, le catastrofi ambientali con la paura nucleare, non dimenticando le suggestioni di culture altre adeguatamente liofilizzate per adeguarla alla faciloneria del gusto imperante.\nI Maya, pur se piuttosto evoluti nelle scienze matematiche e astronomiche, non misuravano gli anni alla nostra maniera, e concepivano il tempo per epoche, scandite secondo un sistema nel quale si integravano tre calendari, funzionali anche a regolare i riti tributati alle divinità, le quali erano mantenute in vita proprio attraverso i culti loro tributati. Mentre ad essersi estinta è proprio la civiltà Maya, le sue usanze sono ancora diffuse in molte tribù mesoamericane, e i suoi misteri, pur se privati dello specifico contesto culturale, incantano i figli dei colonizzatori, che ormai colonizzano se stessi in nome di un immaginario deterritorializzato, in grado di giustificare ogni cosa indipendentemente dalla capacità di rispondere ai propri perché.\nCerchiamo innanzitutto di comprendere come erano organizzati questi calendari provvisti della peculiare capacità di esporre la fine dei tempi. Il primo calendario era di tipo religioso, composto da 260 giorni (Tzolk’in) suddivisi in trecene (periodi di tredici giorni). Il secondo calendario era a base solare e comprendeva 365 giorni (Haab), divisi in 18 periodi di 20 giorni ognuno. Questi due cicli si combinavano per dare luogo ad ulteriori cicli di 18.980 giorni (circa 52 anni), per un totale di 52 cicli. Il terzo calendario, chiamato Lungo Computo, calcolava il tempo trascorso dalla data che secondo la mitologia maya segnava la creazione del mondo (per la correlazione di Goodman-Martinez-Thompson, la più accreditata dagli storici mesoamericani, corrisponderebbe al l’11 agosto 3114 a.C del calendario gregoriano). Tale calendario era progressivo e suddivideva il tempo in cicli non ricorrenti (B’ak’tun) della durata di 144.000 giorni, a loro volta ripartiti su base vintigesimale in 4 ulteriori sottocicli.\nPertanto, aggiornando tale datazione fino ai nostri giorni, risulta che il 20 dicembre 2012 debba terminare il 13º ciclo, laddove il giorno successivo farà seguito l’inizio del 14º ciclo: la fine del più grande ciclo del calendario maya (che comprende 1.872.000 giorni, cioè 512.537 anni) corrisponde sostanzialmente ad un capodanno in scala cosmica. Nella notazione originale del calendario, che considera l’intersezione dei vari cicli, il passaggio è da 12.19.19.17.19 a 13.0.0.0.0. La data del 2012 è ricavata da un’iscrizione rinvenuta sul Monumento 6 del sito archeologico di Tortuguero, collegata ad un evento riguardante la divinità della guerra e della creazione Bolon Yokte. Tuttavia, esistono anche altre tavolette, che riportano date di molto successive a questa.\nIn definitiva, laddove nei termini tradizionali non esiste un’effettiva previsione, né in termini logico-matematici né antropologici-culturali, gli elementi che definiscono tale “profezia” sono stati privilegiati dai lettori moderni proprio perché ne permettono una formulazione esattamente cronologica. Per farla breve: questo si chiama barare. Come suggerisce Anthony Aveni, professore di astronomia e antropologia a Colgate, dove l’attenzione temporale per i Maya era rivolta al passato ed era connessa con la legittimazione della propria civiltà, e dove la data rappresentava l’occasione di grandi celebrazioni per festeggiare l’ingresso in un nuovo periodo, come del resto è tipico di ogni capodanno, la “fine” che viene a prospettarsi oggi è nei termini concreti simile a quella segnata da un contachilometri quando passa da una serie di “9” ad una serie di “0”. [4]\nTali dati possono aiutarci a comprendere il significato effettivo della scadenza nel suo contesto di formulazione, che non ha nulla di profetico, mentre sull’attualissima capacità della new age di connettere ignoranza, paura e commercio può illuminarci Sandra Noble, direttore esecutivo della Foundation for the Advancement of Mesoamerican Studies a di Crystal River, Florida, laddove afferma: «rendere il 21 dicembre 2012 un Giorno del Giudizio, o un momento di cambiamento cosmico, è una completa invenzione e una possibilità per molte persone di fare profitto.» [5]\nProprio per tale motivo, in una società biecamente basata sul profitto la data non può non concentrare significati e messaggi, indipendentemente dalla pur diffusa possibilità di vendere kit di salvataggio, costruire rifugi, e altre paranoie ben strutturate. La scadenza del 2012 esemplifica così tanto la diffusa stanchezza verso un mondo di cui siamo stati artefici e che ha tradito le sue promesse, quanto la prevalente tendenza di delegare le prospettive di rinnovamento ad interventi sovrannaturali. E soprattutto, evita di chiamare in causa e così irritare la nostra decisamente troppo fragile responsabilità sociale e personale.\nNumerosi i “profeti apostolici” contemporanei, che si sentono chiamati a trasmettere aspettative di tipo gnostico e rivelative su questa desideratissima apocalisse: Tra costoro, Geoff Stray, Jose Argüellas, e soprattutto John Major Jenkins, il quale sviluppa in modo originale le indicazioni astronomiche, arrivando ad affidare la «rivoluzione» di un modello sociale incapace di equità ai moti «rivoluzionari» delle stelle. Infatti, Jenkins verso la metà degli anni ’80 propone che possa assumere significato nella previsione l’allineamento del Sole all’Eclittica, la proiezione in cielo del piano dell’orbita terrestre sulla quale si posizionano le costellazioni raccolte nello Zodiaco.\nQuesto dice il cielo: la precessione degli equinozi muta la visibilità delle costellazioni di circa un grado ogni 72 anni, ogni 2.160 anni cambia la costellazione che corrisponde al sorgere del Sole nell’Equinozio di primavera, mentre un intero ciclo dura 26.000 anni. E quindi, sulla linea del Sole, il passaggio dalla costellazione dei Pesci a quella dell’Acquario si sta svolgendo attorno ad un periodo di 36 anni, e si è realizzato con ampia approssimazione già nel Solstizio d’inverno 1998. L’Equinozio di primavera e il Solstizio d’inverno, che rappresentano i momenti di massima e minima vicinanza del Sole alla Terra, da sempre hanno un significato sacrale trasmessosi anche alla cristianità, che infatti vi ha collocato rispettivamente e con sufficiente approssimazione la Pasqua e il Natale.\nDove il Cristianesimo ha da tempo smarrito una cosmologia, elaborando i propri contenuti perlopiù sulla base della vicenda umana, i Maya, pur misurando i tempi della terra con quelli del cielo, probabilmente non erano a conoscenza della precessione degli equinozi. Tuttavia, Jenkins suggerisce che il loro calendario possa basarsi sull’osservazione della Fenditura del Cigno, attraversata dall’eclittica: infatti, la nebulosa termina all’altezza dell’equatore celeste, punto del cielo capace di assumere un significato cosmologico. Quindi, l’allineamento tra il Sole e tale punto del giorno del Solstizio d’inverno del 2012 assumerebbe il significato di compimento temporale e di chiusura di un ciclo: tuttavia, avviene all’interno di un periodo di 36 anni, e la convergenza di maggiore precisione è quella già avvenuta nel 1998.\nL’occorrenza era poi già nota ai tempi del Flower Power come ingresso nell’Età dell’Acquario: di fronte alla sua effettiva configurazione iniziale, che abbiamo avuto modo di ammirare in questi brutali anni zero, possiamo lecitamente sospettare che nelle promesse degli hippies e di quella stagione culturale così entusiasta, di cui anche Red Ronnie è parte, ci sia stata, come minimo, qualche svista. Oppure, bisognerà aspettare ancora un po’: in tal caso, le prospettive si pongono decisamente al di fuori della “vulgata”, rientrando in millenarismi più tradizionali, di cui sarà opportuno trattare in altra sede.\nTutto è molto incerto. Instabile la terra. Abbiamo forse bisogno di credere in qualcosa, ma non dobbiamo per forza prenderci in giro da soli. E nel fare le dovute distinzioni, ci soccorre un’altra volta Aveni, dove segnala che i riferimenti testuali di queste concezioni sono piuttosto vaghi, che le cognizioni astronomiche e quelle Maya non hanno tra loro una corrispondenza automatica, che alla base delle diverse culture c’è una visione del cosmo molto diversa. [6] Sono cose che avremmo già dovuto sapere e che tuttavia, nell’intorpidimento contemporaneo, sembrano autentiche rivelazioni.\n2. Rivoluzioni\nUna sinossi di tutte le teorie apocalittiche del 2012 è formulata da Lawrence E. Joseph, che ai calcoli Maya aggiunge altri argomenti, di provenienza piuttosto eterogenea, collegati in un sistema complessivo.\nL’incremento dell’attività solare. L’inversione di polarità dei campi magnetici terrestri. L’impatto con una cometa o con un asteroide. L’allineamento dei pianeti del sistema solare. La congiunzione del piano di rotazione del Sole e di quello della Via Lattea. L’imperversare di uragani e tempeste come Kathrina, Irene, e le altre. L’attività del vulcano Yellowstone, che circa ogni 700.000 anni erutta in maniera catastrofica e distruttiva, e la diffusa instabilità tellurica. La presenza di una nube di energia interstellare attorno al Sole, osservata dai geofisici russi. Le filosofie orientali, che supportano l’idea di un esaurimento dei cicli temporali, come nel Kaly Yuga induista. I millenarismi monoteistici in agitazione, come nel caso del raffinato concetto della Parusia che gli evangelisti americani riducono ad un ritorno di Cristo piuttosto materiale e anche un po’ televisivo. [7]\nAlcune di tali questioni appartengono all’imponderabile, altre sono puramente teoriche, molte sono impossibili da osservare o prevedere. Tutte sembrano riguardare però la nostra esperienza, che ormai solo a stento sa contenersi nel qui e ora. Sicuramente, mentre il 2012 sfuma nelle date successive, altre profezie saranno vaticinate, così come la soluzione dei problemi che ci assillano continuerà ad essere demandata ad eventi sui quali non abbiamo nessun controllo: e purtroppo questa piccola previsione laica ha ampi margini di realizzazione.\nMentre aspettiamo che gli eventi prendano direttamente la parola, confrontiamoci con argomenti che possono permettere di confutare le prime cinque questioni elencate, il cui ampio spettro di fenomeni si riferisce ad un ambito astronomico i cui dati sono piuttosto controllabili e che dipendono in particolar modo da calcoli ed astrazioni. Se possono venir trascurati “divulgatori” più pedestri e televisivi, le questioni più propriamente teologiche e religiose necessitano di una trattazione specifica, ma verranno comunque brevemente riprese nella chiusura del testo.\nL’incremento eccezionale di attività solare avrebbe tra le sue conseguenze disastrose, oltre al riscaldamento climatico e al picco di anidride carbonica, anche la deriva dei continenti: se sarebbe opportuno inquadrare u cambiamenti che riguardano il clima in una periodi di secoli, l’incremento del caldo ha delle concause che rispondono ad una antropizzazione del pianeta spessi scellerata; inoltre, picchi recenti dell’attività solare quali quelli del 2009 sono stati piuttosto bassi, mentre sarà inferiore ai precedenti il prossimo picco, previsto per il 2013. Invece, gli spostamenti delle placche continentali determinano terremoti come quello in corso in Emilia, ma la loro continuità dipende da durate centenarie. Ad ogni modo, i tempi che emergono da questa analisi sono già sufficientemente sfasati rispetto alla scadenza prefissata. [8]\nL’inversione dei poli magnetici terrestri, teoria diffusa inizialmente da Gregg Baden, secondo i geofisici si sarebbe verificata due volte da quando esiste l’uomo, e per alcuni avrebbe smesso di prodursi circa 780.000 anni fa, lasciando del tutto inalterata la direzione di rotazione del nostro pianeta. Nella remota ipotesi di un suo nuovo verificarsi, Glitzmaier e Roberts affermano che non comporti affatto l’azzeramento magnetico, ma esclusivamente una sua modifica, con un assottigliamento dello strato d’ozono e una minore schermatura contro il vento solare e le radiazioni ultraviolette. E così, mentre il pianeta non smetterà di girare, tutte queste cose continueranno ad accadere. [9]\nL’ipotesi della collisione di un asteroide, con una dinamica simile a quella alla base dell’estinzione dei dinosauri, coinvolge il pianeta X, o Niribu (Nibiru), la cui esistenza è provata dalle riprese di Hubble del 2002 della stella V838 Monocerotis. Tuttavia, la collisione sarebbe dovuta accadere già nel 2003, e lo scienziato della NASA David Morrison ci rivela che non c’è nulla a minacciarci: laddove ci fosse, sarebbe ben visibile ad occhio nudo. Insomma, è soltanto la nostra cosmofobia a spaventarci. [10]\nInvece, l’allineamento dei pianeti si è già verificato nel 1982, e sembrerebbe che siamo sopravvissuti. A suo tempo, ne scrisse Peter Kolosimo, singolare divulgatore che riusciva ad associare fantarcheologia e tendenze filosovietiche; l’allineamento “galattico”, che interessa molto il già citato Jenkins, comporta che Sole e piano equatoriale della Via Lattea si allineino nel giorno del Solstizio di dicembre. I calcoli astronomici indicano che si sarebbe verificato già nel 1998, nell’ambito di un movimento lentissimo dalla durata di circa 36 anni. Tale allineamento è quindi puramente convenzionale: il piano equatoriale galattico esiste solo dal punto di vista soggettivo della Terra, e non è una demarcazione reale, ma un costrutto immaginario (come latitudini e longitudini): in realtà, il Sole transita fisicamente per il piano di tale equatore ogni 32 milioni di anni circa, secondo un moto estremamente lento per cui parlare di bruschi allineamenti verificatisi in date precise risulta del tutto insensato. [11]\nLawrence E. Joseph, il cui libro si pregia di essere «un’osservazione scientifica», non sembra tuttavia spaventato, ed è anzi piuttosto coinvolto dall’idea che la nostra sopravvivenza sia collegata ad un cambiamento radicale nello stato delle cose e nel nostro orientamento esistenziale. [12] Sull’esigenza di tali cambiamenti credo sia difficile non concordare. Alcuni dati che il suo studio offre sono interessanti, molte sue preoccupazioni sembrano sincere, ed è anche insolitamente critico verso le idee espresse dal contesto culturale al quale sembra appartenere, in special modo verso la mancanza di contestualizzazione antropologica delle teorie pseudo-maya proposte da Argüellas.\nTuttavia, la sua esigenza di creare una teoria generale dell’Apocalisse rende piuttosto pasticciate anche argomentazioni potenzialmente brillanti, mescolando esigenze effettive a semplificazioni riduttive. Dopo aver espresso la certezza che per quella data ci sarà un olocausto mondiale, affida le speranze alla preghiera nei confronti di una divinità femminile, che può essere Gaia, Maria, la Madre Terra. Sulla ridefinizione del femminile e della sua «divinità» sembrano convergere molte riflessioni, in modi diversi espresse, per fare soltanto due esempi, tanto dal pensatore apocalittico Alber Caraco, quanto dalla sciamana femminista Vicki Noble. Tuttavia, non è detto che, solo per il fatto di essere femminile, tale divinità debba essere necessariamente giusta: nel soprasensibile mica ci sono le quota rosa, e peraltro tutte le culture storiche hanno conosciuto forme femminili della divinità puramente distruttive.\nSecondo Joseph, ad essere risparmiati dalle distruzioni che accompagnano il cambiamento può aiutare la «scrittura»: bisogna tuttavia vedere quale, laddove molte forme di “scrittura” oggi diffuse non sembrano avere nessuna caratteristica di raccoglimento ed elaborazione, in definitiva sono peggio delle chiacchiere. Ad ogni modo, scopriamo pure che più di ogni altra cosa ci potrebbero aiutare i simboli. Ed è proprio su questo punto che il sincretismo totale tocca il suo vertice massimo: infatti, si equivarrebbero la Croce, la Luna Crescente, la Stella di Davide, la bandiera americana e anche la bandiera bianca, insomma ogni appartenenza forte, senza escludere però la resa. Non sembra affatto un grande cambiamento e non si capisce proprio come questo possa permette di innalzare la consapevolezza personale e collettiva.\nAd avviso di Joseph il 2012 si appresta a risolvere il riscaldamento globale, il buco dell’ozono e gli altri cataclismi ecologici, compresi i SUV, che mi sembra piuttosto sensato detestare.\nInoltre, avranno termine anche forme di dominio che comprendono la colonizzazione dello spazio e non escludono il carcere di Guantanamo. A tutto questo, per Joseph, che forse crede con molto ottimismo soltanto in una forma assoluta di giustizia retributiva e in una cooperazione sociale anche più rigida di quella ipostatizzata dal comunismo, i Maya avevano già pensato, calcolando per far quadrare i conti una scadenza astronomica capace di far coincidere nell’universo l’inizio con la fine. [13] Sarebbe comodo, ma non funziona.\nInfatti, secondo questi ragionamenti la «fine del tempo» potrebbe essere legittimata soltanto quale «esito narrativo» della storia del mondo: a metterci in guardia nei loro confronti è un Kant più che mai attuale. Tale immagine vuota di un tempo che si riproduce indefinitivamente e sfugge persino a se stesso è però decisamente «contronatura» e di impossibile concettualizzazione. [14] Tuttavia, potremmo essere condotti ad una fine indipendentemente da qualsiasi inizio, laddove venga introdotta una discontinuità radicale.\nTale divario tra causa ed effetto è esattamente quanto fa nascere la tentazione di cercare un «Significato» più profondo, come ricorda Žižek proprio in pagine dedicate all’apocalisse nella new age: così, imvece di pretendere di possedere l’ «intuizione intellettuale» (Intellektuelle Anschauung), cioè la capacità di generare immediatamente l’oggetto che si percepisce, da Kant esclusa agli umani, oppure di estendere nozioni quali la «sincronicità» dal campo della fisica quantistica e dai processi inconsci ad una sorta di regola generale degli eventi, potremmo provare a ricordare che ci sono cose che sappiamo di sapere e cose che sappiamo di non sapere, incognite note e incognite ignote. [15] Insomma: un’indagine approfondita su intuizione e sincronicità fuoriesce dalla faciloneria dell’illuminazione per tutti proposta dalle apocalissi da rotocalco.\nLa realtà è contingente: è questo ad incoraggiare il nostro conoscere, e tale conoscere è contingente a sua volta. Siamo di continuo sull’orlo del collasso di ogni cosa, tutto è destinato a sparire per sempre. Ciò ci costringe a salvare quanto possa davvero essere prezioso, e a fare del nostro meglio, tanto per se stessi quanto per gli altri.\n3. Oracoli\nNel 2012 quale termine di un lungo ciclo temporale trova riscontro anche nei calcoli effettuati da Terence e Dennis McKenna nel 1975. Esponenti di uno sciamanesimo psichedelico e tecnologico, questi due fratelli, oltre a credere che il corpo secerna autonomamente allucinogeni, hanno realizzato il software Timewave 2012. Hanno poi effettuato calcoli che combinano gli esagrammi dell’IChing e i frattali di Mandelbrot, arrivando alla definizione di un’onda temporale della storia umana, il cui termine si pone proprio nel 2012. Se le profezie maya trovano un’indiretta conferma, il loro studio precede le attenzioni più morbose di cui queste sono state fatte oggetto e le considera solo subordinatamente. L’ostentazione di uno spericolato sincretismo segna la vicinanza di questo singolare studio alla new age, dal quale però mantiene le distanze approfondendo questioni che la spiritualità affaristica della cosiddetta nuova era solitamente aborre. [16]\nL’IChing è l’antico oracolo cinese, che si compone di 64 esagrammi, ognuno a sua volta composto di sei line, che possono essere intere, spezzate o mutevoli, ottenute nella forma più diffusa attraverso il semplice lancio di tre monetine e nelle forme più tradizionali attraverso un complesso rituale di scelta di asticelle. Il ruolo decisivo lo ha il mutamento, per cui gli esagrammi sono suscettibili di trasformazioni continue, portando cambiamenti di significato della posizione nel flusso temporale del consultante, responsabilizzando il suo comportamento.\nL’IChing è forse il libro più antico del mondo e rappresenta specie di “macchina” per fare previsioni, e rispetto ad altre forme di divinazione ha il pregio di una maggiore chiarezza argomentativa e di una migliore adattabilità ai vissuti, permettendoci a noi stessi di porci domande sempre particolarmente appropriate. Per la sua capacità di connettere scelte individuali e situazione complessiva permette così un’«esplorazione dell’inconscio» particolarmente apprezzata da Jung. [17]\nTroviamo linee spezzate e irregolari pure alla base dei frattali di Mandelbrot, strutture matematiche basate sull’invarianza di scala che esprimono comportamenti variabili in spazi anche molto piccoli. Adeguati a forme reali non rappresentabili con le astrazioni della geometria euclidea, i frattali comportano calcoli preferibili rispetto alle operazioni di tipo deterministico, capaci di quantificare il grado di «erraticità» dei fenomeni, e quindi l’alea e il caos, attraverso modelli matematici rigorosi che si propongono la fondazione di una precisa disciplina scientifica. Applicabile a realtà come una costa frastaglia in relazione ad ogni suo piccolo golfo, i crateri della luna, i fiocchi di neve, la geometria frattalica si è estesa efficacemente ad ambiti quali la teoria fisica dei fenomeni critici e nell’organizzazione delle componenti informatiche. [18]\nI fratelli McKenna si sono quindi impegnato a combinare il modello degli esagrammi dell’IChing con quello dei frattali. Hanno così realizzato una tabella relativa alle differenze tra un esagramma e il successivo, sviluppando un sistema di frattali in cui ogni livello è 64 volte maggiore di quello che lo precede. Tale modello frattale è stato utilizzato in una scala temporale. Le cime e le depressioni del modello riguardano il grado di connessione o di novità in qualsiasi periodo di tempo, che può coprire tanto un giorno, quanto millenni. Moltiplicando il numero di linee per il numero di esagrammi si ottiene 6 x 64 = 384: numero piuttosto vicino alla quantità di giorni in 13 mesi lunari (29,5306 x 13 = 383.8978), indicando che probabilmente in origine l’I Ching fosse anche un calendario, [19] e suggerendo che il tempo non sia regolare, ma per l’appunto frattalico, e quindi aberrante e curioso.\nTutte le operazioni sviluppate all’interno di questi parametri possono essere lette secondo un significato astronomico:\n1 giorno x 64 x 6 = 384 giorni = 13 mesi lunari. 384 giorni x 64 = 67 anni, 104,25 giorni = 6 cicli solari minori (11,2 anni). 67 anni, 104,25 gg x 64 = 4.306 + anni = 2 ere zodiacali (precessioni). Anno 4306 x 6 = 25.836 anni = 1 precessione degli equinozi.\nLa migliore corrispondenza di questo modello con i principali periodi storici si ottiene fissando la fine della scala temporale il 22 dicembre 2012. I calcoli, grezzi ma non troppo imprecisi, hanno permesso la scoperta di un periodo di base di circa 67 anni.\n2012 – 67 = 1945, un anno di grandi cambiamenti. 2012 meno 4300 anni (67 X 64) = 2300 a.C., l’inizio del tempo storico. 2012 meno 275000 anni (4300 X 64) = la comparsa dell’Homo Sapiens. 2012 meno 18 milioni di anni (275000 X 64) = età dei primi mammiferi. 2012 meno 1,3 miliardi di anni = l’inizio della vita sul nostro pianeta.\nIl 2012 rappresenta l’unico punto in cui il livello di novità raggiunge il suo massimo: quanto accade in questo «punto zero» esprime una singolarità assoluta, che può essere intesa come l’interruzione del tempo e l’annullamento dell’entropia, l’esaurimento dell’inerzia e l’irruzione del cambiamento, oppure anche la creazione della macchina perfetta, in grado di autogenerarsi. [20]\n_«La realizzazione di “zero” può essere immaginato come il punto di arrivo in due forme fondamentali. Una è lo scioglimento del cosmo in un vero e proprio disfacimento e la cessazione delle leggi naturali, una letterale Apocalisse. L’altra possibilità […], il culmine di un processo umano, un processo tecnologico, che giunge a compimento nel manufatto perfetto: un auto-monade, esteriorizzato, condensato, e visibile in tre dimensioni, in termini alchemici, il sogno dell’unione di spirito e materia». _[21]\nUna sfilza innumerevole di filosofi potrebbe dire che tra spirito e materia è sempre attiva una sorta di inclusione reciproca e mai un esclusione radicale, e che la preoccupazione di questi sciamani dei nostri giorni è in definita piuttosto puerile. Proseguendo ad orientarci razionalmente, con Kant potremmo riportare l’ipotesi del «punto zero» del tempo all’esigenza tutta spettacolare di far «cadere il sipario» e trovare un senso alla nostra vicenda. Tuttavia, proprio mentre crediamo di ridicolizzare l’esigenza della fine, proprio il pensarla conduce al «vuoto della riflessione» di una «durata senza misura». Se il pensare è* ri-piegamento*, il disfacimento non può certo aggiungere niente. Per Kant la fine del tempo risulta così un’immagine svuotata di se stessa e priva di tempo, un annientamento assoluto, un cortocircuito del pensiero che assale senza scampo proprio all’interno del più solido edificio della ragione umana. Ed è proprio questo a rendere l’etica umanamente indispensabile ed estremamente inumana. [22] Difficile trovare una pecca nel ragionamento di questo nostro contemporaneo del settecento.\nL’ipotesi dell’«auto-monade» conduce invece verso altre forme di inumanità. Sembra prefigurata dal laboratory-robot denominato Adam, capace di svolgere esperimenti e verificare ipotesi autonomamente, [23] ed è in sintonia con l’idea di Raymond Kurzwail di una «singolarità assoluta» che avrà inizio quando verranno alla luce «Intelligenze Artificiali auto-miglioranti», programmi per computer senzienti, altamente intelligenti e in grado di ridisegnare sé stessi e anche di riprodursi per migliorare le proprie prestazioni. L’aspetto apocalittico delineato dal santone informatico americano è nell’impatto causato dall’enorme rapidità del progresso tecnologico, esponenziale e non lineare, il quale disarticolando la società umana e la vita di tutti i giorni comporterà un «salto» capace inevitabilmente di condurre alla fine la storia umana così come la conosciamo e al superamento della «biologicità». Per Kurzweil, al posto degli umani normali entro il 2045 le forme dominanti di vita senziente sulla Terra diventeranno «Intelligenze Artificiali Forti» e umani migliorati ciberneticamente. [24]\nSe devo dire, io passo molto tempo al computer a fare questo e quello, insomma a smanettare _in vari modi: forse, tutto questo in qualche modo mi _migliora, sicuramente mi estende; tuttavia, se non esistesse il computer troverei sicuramente altri canali. Per quanto sappia apprezzare i cambiamenti introdotti, decisivi e inarrestabili, ho ancora ricordo di quando era così e non mi sembrava poi tanto male. Però non credo affatto che i “miglioramenti” siano automatici: anzi, mi sembra che le persone generalmente non siano all’altezza delle possibilità offerte dalle nuove tecnologie, al punto che le capacità di percezione ed elaborazione di ognuno possono anche ridursi, e il livello medio costretto ad abbassarsi. Esistono siti che fanno inorridire nel mostrare quanto l’umanità abbia appreso, e quanta violenza sia stata prodotta dall’aver costretto gente analfabeta e ignorante a scrivere e a “comunicare”: ma forse sono io ad essere ancora imperfetto. E quando esco nel cosiddetto mondo esterno, e vedo le persone appiccicate al cellulare a dire frescacce a voce alta a qualcuno che è altrove senza che loro stesse siano né qui ne là, non mi sembra proprio di riscontrare un’evoluzione così vistosa: forse però deve ancora passare questo benedetto 2012.\nPiuttosto che continuare ad assecondare una scienza preda di una «malattia d’infinito» custodita come fosse una fede, occorre, come segnala Andrea Tagliapietra, rendersi conto dei limiti inevitabili della nostra specie e della limitazione crescente delle risorse naturali. Dove la meccanizzazione è inarrestabile e la comunicazione sempre più invasiva, il compito sarà pensare in modi polivoci la finitezza, l’intimità e l’animalità umane, e così fare punto, invece che sulla volontà di potenza, sul principio di responsabilità e su una misura non imposta, epperò assunta nell’accordo tra la natura interna che ci abita e quella esterna di cui ci prendiamo cura. [25]\n4. Invisibles\nAlla “mitologia” del 2012 lo scrittore di fumetti Grant Morrison ha dedicato il complesso e stupefacente ciclo di Invisibles, da lui realizzato con la collaborazione di numerosissimi disegnatori per la linea editoriale Vertigo, comparto “adulto” della casa editrice di fumetti americana DC Comics. La realizzazione dell’opera ha coperto tre serie rispettivamente di 25, 22 e 12 albi (questi ultimi con numerazione inversa), pubblicati dal 1994 al 2000, precedendo abbondantemente l’esposizione mediatica della fatidica scadenza. La vicenda mette in gioco l’ipotesi che il tempo abbia natura modulare e non lineare, e sia ripiegato su se stesso come un origami, con punti di contatto fra ere e numerose singolarità.\nIn una scena del fumetto, il fisico Takashi, mentre sta lavorando su un progetto di macchina del tempo riceve dal futuro un origami inviatogli dal bisnonno, e descrive lo spaziotempo come «un sistema multidimensionale autoperfezionantesi in cui tutto ciò che è successo o che succederà accade simultaneamente. Io credo che lo spaziotempo sia una sorta di oggetto, un supersolido geometrico.» [26]\nQuesto modello temporale si differenzia da quello del trailer discusso inizialmente comprendendo in un’immagine unitaria non soltanto i tre tempi verbali di passato, presente e futuro, ma anche gli elementi concettuali di potenziale, processo e costrutto. Inoltre, permette di formulare un’articolata struttura narrativa nella quale trovano spazio personaggi piuttosto controversi: tanto quelli di fantasia (tra i quali un hooligan pensoso e violento, reincarnazione designata del prossimo Buddha, e un guerrigliero particolarmente incline all’esoterismo, al rock, alle droghe e al sesso, nel quale l’autore scozzese raffigura se stesso), quanto quelli storici (tra questi, il marchese De Sade, stupefatto e divertito della sua celebrità postuma, e anche Byron e Shelley, scolpiti in dialoghi di squisita fattura letteraria e piuttosto aderenti alle loro effettive figure).\nLo scenario è quello di una lotta millenaria. Questa coinvolge da una parte gli Arconti, nome ripreso dai demoni che nello gnosticismo dominano la materia, esponenti di un potere repressivo, attualmente agganciati a multinazionali ed eserciti, intenzionati a sottomettere completamente gli uomini ai propri interessi. Dall’altra, ci sono gli Invisibili, persone di ogni tipo caratterizzati da una tensione all’indipendenza personale, che può manifestarsi in qualsiasi atto di insubordinazione, raggruppati in cellule anarchiche e reticolari, impegnati in una lotta spesso disperata e disorganizzata per la liberazione collettiva.\nMorrison è capace di autentiche rivelazioni: in altri tempi, invece di fumetti, avrebbe scritto grimori conservati nel silenzio dei luoghi ove si decideva il destino dei soli. Tuttavia, alcuni aspetti della sua opera, riletta oggi che 2012 sta scritto su tutti i calendari, rivela più di una faciloneria nel collegare il suo appassionato e feroce dualismo “immoralista” alla scadenza maya-new age, e nonostante il notevole sforzo di elaborazione messo in gioco si rivela sintomatica di una “linearissima” e disinvolta tendenza al lucro emersa nelle prove successive (per chi è “iniziato” in queste faccende, tra  le sue storie preferisco quelle della Doom Patron a quelle della Justice League, e forse meglio di Animal Man non c’è niente).\nAd ogni modo, mantenendo i toni profetici a cui è incline, Morrison afferma che le diffuse ansie apocalittiche indichino la possibilità di «un cambiamento di coscienza di massa», e quindi la definizione di un «supercontesto» che comprenda tutte le individualità. Mentre crolleranno le istituzioni politiche e sociali correnti, la mente individuale si dissolverà in una mente collettiva, nella quale sapranno adattarsi con saggezza solo coloro che hanno familiarità con gli stati alterati di coscienza. [27]\nMorrison fa ampio riferimento a McKenna, per cui la DMT (dimetiltriptamina), più controllabile dell’LSD e valido lasciapassare per le infinite dimensioni parallele che vibrano ad una sintonia diversa dalla nostra, è correlata alle fasi REM del sogno; la «frequenza» si aggiungerebbe così come quinta dimensione alle tre spaziali ed a quella temporale, rendendo tutti noi come radio che funzionano sulla stessa lunghezza d’onda. [28]\nUn mondo complesso, dove lo spazio e il tempo sono soltanto in maniera piuttosto approssimabile definibili all’interno dei parametri della fisica classica e del determinismo meccanicista, sollecita un’opportuna riorganizzazione delle mappe cognitive e dei territori della conoscenza, effettivamente sempre più simili agli origami, oppure a labirinti, e comunque a costrutti complessi. Tuttavia, il complesso si risolve nel semplice, e la presenza su «ogni piano» costringe ad esserci per davvero almeno su uno di questi. Inoltre, l’essere «ricetrasmittenti» obbliga ad avere la capacità di mantenere una buona sintonia: inevitabilmente, una volta che le frequenze sono note, occorre anche non “sballarsi” troppo, per quanto possa piacere oppure essere ormai normale, anche perché non sempre questo porta a scoprire chissà cosa: lo dico perché lo so.\nCosì, dove i limiti del sapere sono continuamente condotti a superare i loro confini, non sono tanto le profezie, le paranoie, i fumetti e gli stati alterati a guidarci in un cambiamento che non offre vie di scampo, quanto l’esigenza di orientarsi sopra questa terra scossa. Saper determinare una parte rispetto alle altre, mantenere chiara la percezione dello spazio e del tempo nella cognizione delle loro possibilità senza scivolare nell’insensatezza, agire per lasciare il mondo meglio di come l’abbiamo trovato, nonostante tutto vada sempre peggio e le istituzioni siano ormai incapaci e, soprattutto, rendere per davvero la vita degna di essere vissuta, richiede in maniera estremamente netta, come ricorda San Paolo, di essere sempre «pronti ad ogni opera buona» [29]. Tale tensione potrà aiutarci anche nel 2013 e in ogni altro tempo “penultimo” che dovremmo affrontare, nell’attesa dell’apocatastasi capace di reintegrarci in quella pienezza che forse ai margini della nostra storia umana non siamo nemmeno in grado di pensare. Di fatto, questo tempo non è più quello sfasato e semplificato del trailer, e non è nemmeno soltanto quello complesso e strutturato dell’origami.\nSono tempi incerti, incerta è la terra. Segnala Agamben che nell’escatologia, discussione delle cose ultime (dal greco éschaton) sfugge continuamente la considerazione del «tempo della fine»: non la «fine del tempo» e l’istante in cui il tempo finisce, ma il «tempo che si contrae e inizia a finire» a cui San Paolo stesso fa riferimento prima di esortare a vivere «senza preoccupazioni» la «necessità presente». [30] Tale «tempo dentro il tempo» indica la propria sfasatura dal tempo e quindi anche la possibilità di «afferrarlo», così come si afferra un costrutto. In questo «differimento» trova così spazio la Parusia: in senso teologico il ritorno del Messia, in senso letterale l’«essere presenti», risolvendosi quindi nella manifestazione della nostra essenzialità all’interno della definizione del tutto. Questi però non sembrano ancora i tempi per tutto questo: forse non lo saranno mai. Ciò di cui parlano le profezie va accolto nel tempo loro proprio e portato quindi al compimento richiesto dalla loro specifica perfezione: non sappiamo però come fare e così continuiamo a cercarlo dove non è, in una fine che non smette mai di finire. [31]\n•\n[1] Giorgio Agamben, Creazione e salvezza, in Nudità, Nottetempo, Roma, p. 7.\n[2] Ibid, p. 9.\n[3] Giorgio Agamben, Il tempo che resta, Bollati Boringhieri, Torino 2000, pp. 61-63.\n[4] Anthony Aveni _The End of Time: The Maya Mystery of 2012, _University Press of Colorado, 2009.\n[5] Jeffrey MacDonald, _Does Maya calendar predict 2012 apocalypse? _«Usa Today» 3.27.2007. \n[6] Anthony Aveni, The End of the Time, cit.\n[7] Lawrence E. Joseph, Apocalypse 2012: A Scientific Investigation into Civilization’s End, Morgan Road Books/Random House, New York, 2007, p. 29.\n[8] Aezio, 2012: Sei miti sulla fine del mondo sfatati, «Il Fatto Quotidiano», 7.11.2009.\n[9] 2012 e inversione dei poli, «Scienza e conoscenza» 18.02.2009.\n[10] David Morrison, Doomsday 2012, the planet Niribu, and Cosmophobia, «Astronomy Beat» n. 32, 21.09.2009.\n[11] 2012, il futuro secondo la Nasa; Paolo Attivissimo, La fine del mondo è vicina, «Scienza e Paranormale» n. 81, a. XVII, sett/ott 2008.\n[12] Lawrence E. Joseph, Apocalypse 2012, cit., p. IX.\n[13] Ibid, pp. 224-229\n[14] Immanuel Kant, La fine di tutte le cose (1794), a cura di A. Tagliapietra, Bollati Boringhieri, Torino, 2006, p. 28, passim.\n[15] Slavoj Zizek, Vivere alla fine dei tempi (2010), Ponte alle Grazie-Salani 2011, Milano, pp. 480, 484.\n[16] Terence McKenna, The invisibile landscape (Peer Review), Ojai, California 14.04.1985.\n[17] Richard Wilhelm, I Ching. Il libro dei Mutamenti, 1948, prefazione di Carl G. Jung, Astrolabio-Ubaldini, Roma 1949.\n[18] Benoît B. Mandelbrot, _Gli oggetti frattali _(1975-1984), Einaudi, Torino 1987.\n[19] Dennis J. McKenna – Terence K. McKenna, Invisible Landscape: Mind Hallucinogens and the I Ching (I ed. 1975) Harper Collins, San Francisco 1993.\n[20] Lawrence E. Joseph, Apocalypse 2012, cit., pp. 203-204; Fractal time and the I Ching, «Survive 2012».\n[21] Dennis J. McKenna and Terence K. McKenna, Invisible Landscape, cit., p. 188.\n[22] Andrea Tagliapietra, Kant e l’idea della fine, in _Il senso della fine, «Agalma» _n. 19, 04.2010, pp. 19-27.\n[23] Adam (robot), «Wikipedia».\n[24] Raymond Kurzwail, La singolarità è vicina (2005), Apogeo, Milano 2008.\n[25] Andrea Tagliapietra*, Icone della fine*, Il Mulino, Bologna, 2010, p. 187.\n[26] Grant Morrison, Phil Jimenez, The Invisibles, vol. 2 num. 4, p. 16, 1997, Vertigo/ DC Comics New York (The Invisibles, Il suono della fissione, Magic Press, Pavona 1999).\n[27] Grant Morrison, 2012, & the Supercontext, 24.05.2004, http://www.futurehi.net/archives/000172.html\n[28] Pasquale Ruggero, Intro o quasi, su The Invisibles, Il suono della fissione, cit.\n[29] 2 Timoteo (50-60 d.C..) 3, 17.\n[30] 1 Corinzi (50-60 d.C.) 7, 29-32.\n[31 Giorgio Agamben, Il tempo che resta, Bollati Boringhieri, Torino 2000, pp. 63, 67-71.\n•\nFotografia: Claudio Comandini, “Labyrintime” – Berlino, gennaio 2006."
  },
  {
    "objectID": "posts/pages/2016-10-31-horror-epica-dialogo.html",
    "href": "posts/pages/2016-10-31-horror-epica-dialogo.html",
    "title": "L’epica stordita dell’horror americano",
    "section": "",
    "text": "Cos’è l’orrore in una società che sembra fatta di mostri in lotta tra loro, in uno scontro continuo tra il male e il peggio? Come narrare storie fatte di promesse mancate e i dialoghi senza voce? La scrittrice Lidia Riviello (“L’infinito del verbo andare”, 2002; “Sonnologie”, 2016), smontandone la tradizionale lettura catartica, inquadra l’horror nella sua essenziale capacità di far proliferare le immagini.\nL’horror americano degli anni settanta e ottanta trae la sua origine dalla propria fine. Nel circuito poco meno che molecolare delle sue immagini, la scena è altamente astratta, quasi sospesa fra vita e morte. In realtà, non c’è parallelismo, come invece si potrebbe pensare, tra lo stato euforico e quello immalinconente: piuttosto, uno fagocita l’altro in una circolarità continua e generatrice di rinvii all’eternità del quotidiano.\nEcco così il rifiuto del canone, a volte anche di quello cinematografico, il rifiuto della ‘buona storia’ e degli archetipi che di solito la reggono. Sullo schermo horror, quelli familiari, affettivi, eroici, ludici, còlti, vengono smantellati e deviati: tuttavia, non sono cancellati, e sulla membrana pellicolare restano impresse tutte le immagini, moltiplicate dalla presenza di autori diversi. Infatti, autore di tali specie di horror non è soltanto il regista, né solo lo sceneggiatore: lo sono soprattutto i fotografi e i truccatori, e gli artisti attori, che più sono mediocri nella recitazione, più rendono drammatica ed esemplare l’epica stordita dell’horror.\nAltri autori sono poi chiamati con varie suggestioni. Spesso nei film horror di tale specie si fa diretta citazione di un classico della letteratura, agendo attraverso interruzioni con discorso diretto (allo spettatore): si nominano ed evocano Poe, i simbolisti, testi sacri e di antropologia culturale di diverse origini. C’è quindi una componente dialogica, fondamentale nell’horror più di quanto si creda: un dialogo, appunto, raccapricciante, nel senso di invadente ed estraneo. E sempre qualcosa di esterno rompe poi l’apparente fluidità degli interni, case, luoghi, legami.\nDentro ogni horror di questa specie abita una promessa mancata: una puerizia travolta, ingannata, derisa, espulsa. La puerizia torna nell’accidia del tempo intento a vendicarsi con ordini e modi ripetuti in atti seriali, e così recuperare le temps perdu, e quindi vivere. Sotto forma di molosso, ogni distruttore è la coda della vittima. Ogni vittima rimuove colpe passate; se non è colpevole, convive con una depressione sottesa, che alimenta confusione, banalità, luogo comune. Il molosso vendicatore diventa l’atto comico dell’insulsa tragediucola della comunità: college, villaggi, uffici, case.\nNell’horror, il singolo si stacca dalla coralità e dal gruppo e resta solo, analizzato in dettagli, tic, caratteristiche; si rivela ‘realmente vivo’ soltanto nell’atto finale o poco prima: e mai si sa quando davvero è finita. Di un finire barocco, esibizionista, morto sul vivo. Nel porno, a cui l’horror viene accostato come ‘genere di cassetta’, eros e feuilletton vengono superati attraverso la configurazione e moltiplicazione di identità che si confermano e si delegittimano di continuo, in modi particolarmente congeniali al genere.\nSe tuttavia nella pornografia il corpo singolo si fonde nel corpo corale, nell’‘horrorografia’ al contrario si assiste allo stacco da quello corale del corpo singolo, costretto a seguire una strada tutta personale. Il porno digrada e strappa l’eros. L’horror contempla e media con più origini ed è molto più complesso: discende dal giallo, dal thriller, dalla narrativa, dal noir, e poi devia, prendendo una strada diversa, indisciplinata e spesso nichilista.\nEppure, ci sono le cose. Wes Craven dice che le cose dell’horror sono importanti, tanto se accadono nella mente, quanto fuori da questa: e aggiunge che queste cose vanno «fatte vedere». Come farle vedere rappresenta il problema: il perché farle vedere la miccia. Volto e maschera sono entrambi vulnerabili, si sovrappongono e scompaiono dietro il perché delle cose.\nNon a caso, l’horror americano espelle il figlio indesiderato, diverso: per salvarlo, però. Diventa da vittima a carnefice, super-eroe senza elementi che lo connotino, spesso tra uomo e altro: animale, robot, pupazzo, sessualmente assente o dilatato. Con l’età ferma al trauma d’origine oppure invecchiato per metterlo senza successo al livello della sua vittima, vestito sempre con lo stesso abito anche questo datato al momento dello shock.\nA questo dialogo la voce non serve: l’horror non ha voce. Il suono fa testo e struttura il tempo. Suono gutturale, in falsetto, mugugnato. Il mugugno è il correlato sonoro concreto del vuoto che ne rappresenta la spazializzazione effettiva. La composizione seriale è poi affidata a colonne sonore ebeti, stupide, cantilene, cori, suoni elettronici, ninne nanne in primis. E la mente si dilata.\nL’horror dilata la mente al massimo delle possibilità superando il gusto, il limite, il problema del genere, dell’ideologia: esattamente come per le fiabe classiche, la morfologia dell’horror è alienata rispetto all’azione e reazione del soggetto che subisce un evento decisivo. Sono i divieti, gli allontanamenti, gli inganni, le investigazioni a dettare una legge. L’horror però spesso ribalta questa legge perché agisce attraverso il ricatto del proprio ‘essere un genere seriale’ spesso svalutato, sottoclassato, strumentalizzato, ritenuto un divertissment per ossessionati, manipolato come metodo paraterapeutico per smitizzare paure e angosce. Ed è questo l’‘error ideologico’ al quale la teoria di ‘horror dialogico’ qui proposta ha cercato di porre rimedio.\nEppure, l’anticonformismo dell’horror viene rivelato anche dalla sua astensione obbligata dal panorama delle discussioni ‘di significato’, nel cinema come nella letteratura, nella filosofia come nell’arte, così nel vasto sottofondo sopramondo della rete. Non si classifica l’horror se non nella sua prima interpretazione: poi, viene ignorato, declassato. Ed è proprio questo a consentire al genere di ‘degenerare’ e durare al di là del prototipo, mentre la dilatazione delle e nelle immagini horror permette la conoscenza e la ricerca di altri modi di guardare lo schermo e le sue immagini.\n•\nImmagine: Mia Farrow in “Rosemary’s Baby” (1968), film diretto da Roman Polanski ed estratto dall’omonimo romanzo di Ira Levin (1967)."
  },
  {
    "objectID": "posts/pages/2017-09-21-montale-kavafis-cristiano-luciani.html",
    "href": "posts/pages/2017-09-21-montale-kavafis-cristiano-luciani.html",
    "title": "Montale e Kavàfis nella lettura di Cristiano Luciani",
    "section": "",
    "text": "Disincanto, ironia, lingua fluida, miti rovesciati e tempo non lineare in Montale e Kavàfis nella lettura di Cristiano Luciani.\nI percorsi della poesia attraversano distanze di tempo e luogo e si intrecciano creando legami non immediatamente percepibili. Il poeta alessandrino Kostantinos Kavàfis, tra i principali esponenti della letteratura neogreca, muore a settant’anni nel 1933, quando il trentaseienne Eugenio Montale è alle prese con le riedizioni degli Ossi di Seppia (prima edizione Gobetti 1925) e la stesura delle poesie de* Le Occasioni* (1939). Se questi si interesserà di Kavàfis soltanto in un periodo successivo, il loro rapporto è comunque vivo ed effettivo, ed è analizzato da Cristiano Luciani (docente di Letteratura neogreca all’Università di Tor Vergata) nel saggio Montale, Kavàfis e la Grecia Moderna (2006-2016) che, soffermandosi anche sulle traduzioni in greco di Montale, contribuisce tanto a comprendere la poetica di questi, quanto ad approcciare la poesia dell’altro. Attraversiamo il libro cercando di rintracciare i fili da cui tale discorso si dipana.\nPrendiamo le mosse dalle figure di questi poeti oggi così celebrati e rappresentativi, eppure anche atipici e in qualche modo marginali. Montale aveva fatto studi di ragioneria, Kavàfis lavorava come agente di cambio: se il talento di ambedue appare irregolare rispetto alle convenzioni, sono parimenti critici dell’ufficialità letteraria e congetturali nelle loro poetiche. Il primo è a suo agio nell’elegia della privazione, il secondo si riconosce quale aedo della decadenza. L’«attesa del miracolo» (dichiarata nell’Intervista immaginaria, 1946) di Montale trova riscontro nelle attese tradite (espresse in _Demetrio Sotere 162-150 a.C., _1919) di Kavàfis.\nI Barbari (scritta nel 1898 e pubblicata nel 1904) è l’unica traduzione del greco realizzata da Montale nel 1957, a partire dalla versione inglese di Sir John Maurocordato. Una civiltà ormai esaurita sembra essere in attesa della propria capitolazione, e ai barbari, il cui arrivo sembra ormai prossimo. lo stesso imperatore ostenta una pergamena «dove offre titoli e onori», e consoli e pretori per sbalordirli indossano «toghe rosse e ricamate» e altri ornamenti. Capovolgendo persino i paradossi, la desiderata invasione di forze nemiche non avviene:\n- È che fa buio e i Barbari non vengono,\ne chi arriva di là della frontiera\ndice che non ce n’è neppure l’ombra.\n- E ora che faremo senza i Barbari?\n(era una soluzione come un altra,\ndopo tutto…)\nA tale conclusione sconsolata eppure divertita sembra rispondere con toni similmente epigrammatici e disincantati, controeloquenti nonché anticlassici, la Lettera da Kifissià (su Satura, 1971), scritta dall’italiano rimestando i momenti dell’instaurazione in Grecia del regime dei Colonnelli del 1967. Emerge una dimensione di stasi, nella quale «le ombre/ che si nascondono tra le parole» sono sottratte allo scorrere del tempo pur se nutrono una memoria perenne per la quale la pietà, se inesauribile, è «usata male» e anche i vinti, quando si destano, «sono i peggiori»:\nTutto ricordo\ndel tuo paese, del suo mare, delle\nsue capre, dei suoi uomini,\neredi inattendibili di un mondo\nche s’impara sui libri ed era forse\norrendo come il nostro.\nL’incontro tra la dimensione liminare del poeta ligure, appartenente ad un contesto  aperto a numerose influenze quanto chiuso nella proprio tipica dimensione, e quella cosmopolita del poeta di Alessandria, città dove alle soglie dell’età cristiana prese forma l’ellenismo e nella quale in epoca a noi prossima sono nati anche gli italiani Marinetti e Ungaretti, scaturisce dal bisogno di Montale di approfondire l’eredità delle parole«sapide di sale greco» (Mediterraneo, _1924, su _Ossi di Seppia) che, dalla prospettiva milanese in cui assesterà gli anni più maturi, intende verificare la poeticità di paesaggi altri rispetto a quelli delle Cinque Terre e delle colline toscane. Il paesaggio greco gli sembra emblematico di una dimensione «probabilmente misterica» e capace di «difendersi» dalla banalità, anche da quella turistica (Sulla via Sacra); all’interno di quel paesaggio, con il proprio senso ad un tempo tragico e moderno, l’altro poeta aveva espresso l’invito a non sciupare la vita «nel troppo commercio con/ la gente» al punto di farne «una stucchevole estranea» (E se non puoi la vita che desideri).\nL’approccio di Montale con Kavàfis segue l’occasione di un’affinità che prende luogo nel 1955, anno in cui pubblica il primo articolo sul poeta alessandrino, per poi precisarsi nelle prose di Fuori di cas_a (1946-64, scritte originariamente come inviato per il Corriere della Sera), nei racconti di _Farfalla di Dinard (1946-1950), negli scritti critici (raccolti su Nel nostro tempo, 1972, Auto da fè, 1976, Sulla poesia, 1976). La prima traduzione delle 154 poesie del “canone” ufficiale di Kavàfis esce curata da Filippo Maria Pontani nel 1961. L’anno successivo, Montale compie il suo viaggio in Grecia, di cui serbano particolare memoria Sulla via Sacra e Il carattere dei Greci (Fuori di casa), e scrive un secondo articolo su Kavàfis; in tale periodo, matura il passaggio tra una fase di impegno poetico (esauritasi con La bufera e altro, 1956) e quella del «retrobottega» _della poesia (inauguratasi con _Satura, 1971). Molti di questi scritti sono riportati nel saggio di Luciani che, per quanto avrebbe potuto godere di maggiore cura editoriale, è fruibile anche da chi non conosce i testi in esame.\nMentre si dedica al «secondo mestiere» di giornalista e si convince sempre di più dei profondi mutamenti in corso, che arrivano a comportare la scomparsa dell’antropocentrismo, il paesaggio della moderna ellade è visto da Montale come fosse «tutto un succedersi di strofe irregolari» (Sulla via Sacra), _decisamente lontano da qualsiasi rivangamento classicistico e umanista, e ne evidenzia le caratteristiche di miseria ed esuberanza che risaltano al suo occhio di viaggiatore ironico e attento. Anche ciò permette di trovare in Kavàfis, lontano dalle retoriche nazionaliste di autori suoi conterranei, sostanzialmente un bizantino di discendenza fanariota,«rovesciatore di miti»_ (_Un poeta alessandrino_, 1955), «né trasandato né _bohème» (_Un poeta greco, 1962), una sponda particolarmente congeniale. Le dediche disseminate in questa e altre frequentazioni elleniche, tra le quali Margherita Dalmati (destinataria anche della già citata Lettera da Kifissià) preparano il terreno ad una fortuna greca che porterà a Montale una decina di traduttori (compresa la stessa Dalmati, che con Nelo Risi traduce pure Kavàfis). A questi traduttori, non tutti accorti nel renderne lessico e metro, tra i quali spicca per capacità e risultati Nikos Alifèris, il saggio di Luciani dedica approfondite attenzioni.\nIn ambedue i poeti è deciso l’interesse per una lingua fluida, dal quale le parole emergono come risonanze del non detto, riscattando la contingenza del reale. E se nel caso di Montale la ricerca trova campo in un italiano asciutto eppure contaminato con preziosismi tratti dai vocabolari tecnici e dalla memoria poetica, per Kavàfis si compie in un neogreco ancora in formazione che se privo di ridondanze è pronto ad accogliere ibridazioni da dialetti e lingue storiche. L’esattezza propria al linguaggio della poesia trova corrispondenza in un mondo solido nella sua instabilità e ricco della sua confusione, e il «patire del finito» a cui Montale dedica passaggi memorabili di Mediterraneo, sembra dispiegarsi in quella lunga strada «__fertile in avventure e in esperienze» propria ad ogni uomo che per Kavàfis trova proprio luogo ideale in Itaca (1911).\nLa storia si risolve per ambedue in senso storico. La denominazione degli eventi si dissolve in quanto si deposita sul fondo dell’esperienza. Per il greco, alessandrino per impulso e contemporaneo per destino, la storia rappresenta un metodo per dar forma all’insensato, risolvendosi in un tragico e irrisolto scontro tra uomini e fato, nel quale viene demistificata anche la democrazia, che si delinea quale «intervento chirurgico e risolutore» (In una grande colonia greca, 200 a.C., 1928), con modi molto simili alle politiche dell’austerity che massacreranno il paese in giorni vicini ai nostri. Per l’italiano, che abita in un incrocio di tutti i mondi possibili che non assomiglia per nulla al migliore di questi, resta della storia soprattutto quel senso di «patèe destinato/ agli Iddii pestilenziali» _in cui si ignora il proprio destino e se «_al festino sarò farcitore o farcito» (Sogno del prigioniero, _su La bufera e altro_): condizione che, dalle guerre mondiali da lui vissute a questa nostra perenne guerra globale, sembra permanere inalterato.\nCome evidenzia Luciani, dietro tutto questo si staglia un comune senso precario e instabile della temporalità, addirittura reversibile o suscettibile di esserlo, dotata di una geometria irriducibile alla linearità. Ciò in Kavàfis assume connotati lussuriosamente pagani e anticristiani, inclini ad un’omosessualità consapevolmente sterile, che esprimono un garbato senso di decadenza; per Montale, nestoriano interessato alla continuità tra paganesimo e cristianità, apre ad una critica del presente non esente da curiosità scientifiche. In ambedue, quanto resta è una dimensione di vuota attesa. Come se essere nel tempo non fosse altro che la rivelazione delle proprie dissonanze personali e quindi della profonda instabilità di ogni durata.\nUn tempo ciclico che con inaspettate epifanie sorprende la vicinanza tra epoche remote è quindi testimoniato da Montale in A Pio Rajina (3.12.1975) da Quaderno di quattro anni (1977):\nC’è chi vive nel tempo che gli è toccato\nignorando che il tempo è reversibile\ncome un nastro di macchina da scrivere.\nChi scava nel passato può comprendere\nche passato e futuro distano appena\ndi un milionesimo di attimo tra loro.\nIn Kavàfis, come segnala il poeta greco a lui successivo Giorgio Sefèris, la storia si configura quale specchio del transeunte. Tale precarietà di fondo permette il rovesciamento di prospettiva colto e ironico de I passi (1909), dedicata a Nerone, di cui Luciani nel saggio offre una traduzione:\nE ora disanimati i i tristi Lari\nsul fondo del larario s’immergono,\ne l’uno urta e fa cadere l’altro,\ncade un piccolo dio sopra un altro\ndopo aver compreso che grido fosse,\nhanno inteso ormai i passi delle Erinni.\nUsciamo dal libro per intrecciare tra loro altri percorsi. Montale e Sefèris sono quasi coetanei e, pur se mancano prove di rapporti diretti, si può individuare una relazione latente, fatta di circostanze biografiche, simboli ricorrenti, comuni riflessioni sulla condizione umana. L’elogio compiuto da Sefèris nel discorso del Nobel (1963) nei confronti della poesia, utile quantomeno perché «fa riflettere cento volte prima di parlare» (atteggiamento che comunque lo costrinse a prendere posizione contro il regime dei Colonnelli), trova agganci con quanto sostenuto dall’altro premio Nobel Montale (nel 1975) in La solitudine dell’artista (1952), per il quale l’«io trascendentale» del poeta, anche laddove «illumina solo una brevissima striscia di spazio davanti a noi», è capace di rendere effettivamente comunicabile l’esperienza (per quanto il regime fascista lo dichiarò «pochissimo pericoloso»).\nInvece, la clausura «inavvertita» e ripetutamente dichiarata di Kavàfis, può essere messa in rapporto con la «mineralizzazione» dell’esistenza testimoniata da Camillo Sbarbaro, poeta ligure immediato predecessore di Montale, quindi anagraficamente a più prossimo a Kavàfis. Su questo e Sbarbaro pesano in particolare modo i simbolisti francesi, che da Baudelaire a Mallarmè sono impegnati ad esplorare come sia il suono delle parole a determinare il senso di un mondo. Su tutti, sembra dominare l’immensa figura di Eliot, che più di ogni altro ha posto il sentire poetico nella capacità di correlare un mondo di oggetti destinato alla consunzione eppure presente alla nostra smarrita coscienza. Poi, non resterà che il linguaggio. E qui ci fermiamo, perché per il momento queste sono pagine ancora a venire.\n•\nDalla presentazione del libro di Cristiano Luciani “Montale, Kavàfis e la Grecia moderna” (Universitalia, Roma 2016) compiuta presso la Sala degli Specchi del Comune di Frascati il 29.09.2016.\nFotografia: Claudio Comandini, “Panni stesi sull’Egeo” - Santorini 1993.\n[caption id=“attachment_1774” align=“aligncenter” width=“218”] Cristiano Luciani, “Montale, Kavàfis e la Grecia moderna”, Universitalia, Roma 2016, pp. 94. ISNB 978-88-6507-951-5[/caption]"
  },
  {
    "objectID": "posts/pages/2017-07-30-i-pornografici-profitti-del-capitale.html",
    "href": "posts/pages/2017-07-30-i-pornografici-profitti-del-capitale.html",
    "title": "I pornografici profitti del capitale",
    "section": "",
    "text": "Di sesso oramai si parla davvero tanto: è questo segno di una maggiore liberazione, oppure vuol dire che la sua effettiva esperienza si è in qualche modo allontanata? La prostituzione è accettata e convalidata e sembra addirittura  porsi come elemento di emancipazione sociale: ma siamo davvero più aperti e spregiudicati, oppure siamo soltanto maggiormente inibiti nel concepire gratuità e dono rispetto a quanto è intimo ed essenziale? Il digitale ha permesso alla pornografia varietà e disponibilità senza precedenti, questa impone i propri standard su qualsiasi produzione, le sue star si arrischiano a stabilire criteri etici e ontologici validi per tutti: ma siamo davvero emancipati, oppure semplicemente l’intercambialità delle merci e il profitto a tutti i costi si sono ormai imposti su ogni pratica? Vedere donne strisciare in pannolini, transessuali accoppiarsi con futanari, finti incesti e orge interrazziali e qualsiasi altra mania e qualsiasi altro fantasma, è davvero così eccitante oppure rischia di mortificare il nostro autentico erotismo? Chattare e accoppiarsi con chiunque sia disposto a fare da schermo alla nostra fantasia appartiene realmente all’ambito dell’incontro sessuale, oppure si limita a socializzare la masturbazione costringendoci alla regressione psichica? Stabilisce un campo nel quale poter articolare tali questioni Mark Hay, che si occupa di politica, sessualità, identità e delle loro intersezioni.\n1. Il mercato del desiderio\nIl genere umano non ha ancora capito quale sarà l’effetto del porno online sulla sessualità collettiva. Alcune persone lo vedono come una forza liberatoria, che mette a disposizione nuovi livelli di piacere, soddisfazione e conoscenza di noi stessi. Altri pensano che sia corrosivo, una porta aperta verso trasgressioni innominabili e illegali. La maggior parte delle persone si limita a tapparsi le orecchie per evitare questo dibattito così spinoso e confuso.\nEppure Internet è sull’orlo di un’altra rivoluzione, l’accelerazione definitiva che potrebbe trasformare la sessualità umana. Se prima l’industria del porno lanciava qui e là a caso delle esche in rete sperando di catturare i feticisti, ora le fantasie più morbose arrivano direttamente a noi. A seconda di quello che abbiamo cercato su piattaforme come Pornhub o xHamster, si aprono finestre pubblicitarie che hanno l’aspetto dei nostri fantasmi: dalla ragazza in topless che indossa solo un pannolone ai video di finto incesto.\nIl fatto che il porno non venga più cercato ma ci arrivi direttamente - anche se nelle forme più varie  particolari - potrebbe dare l’illusione che le persone siano pronte ad abbracciare un orizzonte sempre più vasto di corpi e perversioni. Ma non dobbiamo dimenticare che questa rivoluzione è il frutto di un profondo stravolgimento economico dell’industria del porno. Vuol dire che i contenuti sempre più mirati che ci arriveranno non saranno necessariamente i più liberatori o i più desiderabili, ma saranno semplicemente i contenuti che fanno guadagnare di più.\nNon c’è ancora niente di sicuro, ma ci sono buone probabilità che l’intersezione tra grandi quantità di dati, grandi aziende e perenne connessione a Internet permetterà al mercato di influenzare il nostro sviluppo sessuale, sostituendosi a modalità di esplorazione delle nostre fantasie sessuali che prima erano più private, idiosincratiche e forse liberatorie. Alla fine, sarà il capitalismo a diventare l’arbitro del nostro desiderio.\n2. Tutti i dati del consumo sessuale\nIl porno è una miniera d’oro di dati: siti come Pornhub, XVideos e xHamster hanno miliardi di pagine viste al mese da milioni di persone che lasciano piccole ma preziose tracce di sé. Gli studi che producono film porno realizzano diecimila titoli all’anno per accontentare orde di persone arrapate, superando di gran lunga l’offerta di Hollywood (circa 550 titoli all’anno). Secondo alcune stime, i video porno rappresentano il 4 per cento di tutti i contenuti di Internet, il 14 per cento di tutte le ricerche e il 30 per cento del traffico di dati online.\nEppure, in un mondo dove i dati sono fondamentali, l’industria della pornografia si basa ancora su valutazioni intuitive e approssimative. Le cose però stanno cambiando: l’industria dell’intrattenimento per adulti ha capito di aver bisogno dei dati. Ogni piattaforma di video porno ha un suo complesso sistema di etichette che serve sia a rendere più rapide le ricerche sia a suggerire nuovi video allo spettatore in base ai suoi gusti e alle sue abitudini.\nUno dei dati più semplici da ottenere è la localizzazione dell’utente. Siti come xHamster prestano particolare attenzione al genere di porno preferito in determinate aree del mondo. I giapponesi, per esempio, sono nazionalisti e ignorano completamente il porno con attori non giapponesi, quindi è inutile mostrarglielo. Con l’aiuto degli algoritmi, si va sempre di più verso offerte di consumo mirate.\nIl problema è che il singolo utente può trovarsi costretto, a causa degli algoritmi legati al suo sesso, alla sua età e alla sua provenienza, a inseguire un gusto di massa che potrebbe non essere il suo. Pornhub, per esempi, sta cercando di attirare più donne. Lo fa proponendo video con una trama. Questo significa, per qualche ragione, una maggiore promozione del genere fauxcest (video con attori professionisti che simulano scene incestuose). Il risultato è che uno spettatore si ritrova a guardare contenuti basati su giochi erotici di ruolo a sfondo incestuoso anche se non era quello che cercava.\n3. Le metamorfosi del porno\nIl problema di fondo è che la disponibilità così capillare di porno online ha divorato dall’interno l’industria tradizionale, il cui giro d’affari è crollato del 50 per cento tra il 2007 e il 2011. Gli studi che producono film porno non hanno lo stesso accesso ai dati degli utenti che hanno le piattaforme online, quindi si basano su un modello di business arretrato: provano proporre qualcosa di nuovo e vedono come va.\nMa qualcosa sta cambiando. Ci sono siti a pagamento, come Clips4Sale, che raccolgono video porno prodotti da piccole case indipendenti e mettono a disposizione dei produttori i dati degli utenti per aiutarli a produrre materiale erotico più mirato.\nNel frattempo, molti esperti del comportamento umano non credono che il porno ci farà cambiare gusti e abitudini. La raccolta di dati, dicono, ci aiuterà a capire cosa ci piace e a parlarne senza vergogna. Ma questa prospettiva non tiene conto di chi si sta avvicinando al porno prima di aver maturato delle preferenze sessuali e di chi segue le preferenze del momento.\nE non tiene conto di un’industria del porno in gravi difficoltà economiche. I produttori di pornografia rischiano di fare la fine di tanti siti che si occupano di politica e che, pur di inseguire il proprio pubblico di riferimento, si sono ritrovati su posizioni estreme e hanno perso terreno e credibilità.\nL’unica cosa certa è che una grande massa di dati muove una grande massa di dollari, e che questi concetti stanno lentamente entrando nella nostra coscienza erotica e sessuale. È presto per dire se ne saremo influenzati, anche se dubito che pratiche com il doppio fisting possano entrare a far parte della nostra vita sessuale. Ma stiamo comunque entrando in un mondo in cui un ragazzo senza esperienza, davanti a un’orgia a a un porno con adulti che indossano pannolini dirà: «Ah, quindi è questa la roba che piace alla gente come me».\n•\nImmagine: Anonimo, “Natura morta” - data e luogo incerti.\nMark Hay, “La nuova miniera d’oro del capitalismo”, «Internazionale» n. 1212, 7.07.2017, p. 43 (adattamento di “Datagasm. Micro targato digital porno is changing human sexuality”, «Aeon» 14.07.2016)."
  },
  {
    "objectID": "posts/pages/2016-03-03-gianni-celati-e-la-fuga-dalla-letteratura.html",
    "href": "posts/pages/2016-03-03-gianni-celati-e-la-fuga-dalla-letteratura.html",
    "title": "Gianni Celati e la fuga dalla letteratura",
    "section": "",
    "text": "«Ma i risucchi non funzionano mai così, non possono avere orari, non possono nascere per dovere. Possono esserci solo se tutto succede per caso al momento giusto, nel posto giusto, perché fuori dal loro posto e malo loro attimo i risucchi cambiano di sapore, e anzi vanno male, diventano marci. Ed è come per queste parole che adesso mi vengono fuori dalla penna - non lo so perché, ma so che nascono da un risucchio dove tutto mi torna in mente, tutto si ripete nel giro delle cose attraverso i racconti. E la notte non è che l’ombra di tutti i momento che devono ripetersi, è la frescura che li avvolge, è l’abbraccio che tiene tutto insieme, il buco nel tempo in cui i desideri vengono alla superficie e si spandono nell’aria perché nessuno si senta più estraneo. Potrei parlarne ancora: perché neanch’io mi sento estraneo a quel che succede nel capannone, ma mi fermo qui.» (Gianni Celati, “Selve d’amore”, 2013). Il narrare di Celati (Sondrio, 1937), ormai considerato un classico, si muove in uno spazio che è al contempo prima e dopo la letteratura, mosso da una lingua viva lanciata all’inseguimento di un mondo che fugge. Per questo motivo, Ermanno Cavazzoni individua nella sua scrittura i modi della fuga: tuttavia, dove la pagina è pur sempre un approdo, e considerando che oggi con la scrittura digitale il parlato ha invaso ogni ambito, le parole di Celati sembrano indicare più in là di quelle dove rischiano di arenarsi molti suoi epigoni.\nÈ in uscita il Meridiano Mondadori che raccoglie la narrativa di Gianni Celati, tutti i romanzi, larga parte dei racconti e dei taccuini di viaggio, da Comiche (1971) a Selve d’amore (2013). Un lungo saggio introduttivo di Marco Belpoliti, il miglior scritto che ho letto su Celati, che aiuta a capire la sua singolare avventura letteraria, il tentativo cioè di scappare dalla letteratura facendo della letteratura. Poi un’interessantissima biografia di Nunzia Palmieri (che insieme a Belpoliti cura il volume), cavata dalle carte Einaudi e dal fondo Celati della biblioteca Panizzi di Reggio Emilia, oltre che da informazioni dello stesso Celati.\nScappare dalla letteratura. Questa è la caratteristica inconfondibile di Celati. Ma come? Viene da dire; basterebbe non scrivere. Non è così semplice. Se un carcerato scappa, diventa un ricercato, che deve continuare a scappare. Così è stato per Celati, fin dall’inizio, da quando ha sentito la letteratura, quella circolante e premiata, come una prigione mentale, intollerabile; e allora col suo primo libro, Comiche, ha fatto qualcosa per scappare via. Questo libro, Celati racconta, è stato fatto a imitazione di un ricoverato psichiatrico di Pesaro, che, oltre a sonetti, componeva un giornale tutto scritto da lui, «Organo mazziniano dell’Ospedale Psichiatrico», scritto a penna, in bella calligrafia. Celati se lo è letto e riletto, ed è stato il germe di tutto; una fuga nel delirio verbale e immaginativo (40 anni più tardi si è messo a fare sonetti, con in mente forse i sonetti del suo mazziniano,_ Sonetti del Badalucco nell’Italia odierna_, 2010). Ammirava anche gli scritti di analfabeti, illetterati, i temi infantili, e i maccheronici, come esempi luminosi di fuga dal forbito parlare.\nUn suo professore del liceo leggeva ad alta voce il Baldus di Teofilo Folengo, in latino maccheronico, e l’aveva molto colpito il gusto con cui il professore leggeva questa lingua sballata e irrispettosa, una specie di fuga dalla serietà delle materie scolastiche: un altro germe che poi ha dato i sui frutti. E quindi lo scrivere non è mai stato per Celati un lavoro di volontà e costrizione, come l’Alfieri legato alla sedia, ma uno scappare via con la mente, ubbidendo all’impulso, dove e come l’impulso voleva; e quando il suo stesso modo di scrivere farneticante degli esordi rischiava di diventare maniera, cioè una gabbia in cui si era chiuso, come se la letteratura l’avesse catturato, è scappato via anche da se stesso e ha continuato successivamente sempre a scappare, provando modi sempre più liberi, taccuini di note, appunti, osservazioni di viaggio, anche camminando.\nQuesta per la verità è una costante anche della sua vita, la fuga, quando le cose si mettono male, nel senso che si chiudono e lo tengono lì, allora gli viene da scappare, non ne può fare a meno, deve essere nella sua natura; per cui: fuga dall’Università («Ho dato le dimissioni», mi è venuto a dire una mattina, 1987, «Ma di cosa campi?» «Voglio guadagnarmi il pane»), fuga dall’Italia per l’America, per la Normandia, per il Senegal; fuga dagli editori, quando incominciano a trattare un autore come un cavallo di scuderia; il suo amore per le lingue viene dalla voglia di evadere dall’italiano; il tentativo di imparare l’arabo per scappare anche dalle lingue europee, e poi il cinema, per scappare dalla scrittura.\nAdesso che vive in Inghilterra, le sue venute in Italia hanno sempre l’aria del fughino da scuola. Quando andava a trovare Calvino a Parigi, alla ripartenza, dice Celati, Calvino dalle scale gli gridava: «Ma hai una carta stradale?» E inorridiva che non ce l’avesse; e questa è la differenza tra Calvino e Celati, che dopo le chiacchiere gli veniva da scappar via, con l’auto verso Londra (dove studiava) ma come se fosse un’avventura. Fa altrettanto Pinocchio, libro molto ammirato da Celati, dove la fuga è l’ossatura, la malefatta e la fuga, insieme alla disubbidienza, che ne fa il prototipo della civiltà italica, l’espressione più giusta e felice.\nMa è anche un tema ricorrente della narrativa di Celati, il darsi alla fuga, la soddisfazione liberatoria di correre via; corrono tanti suoi personaggi,_ La banda dei sospiri_ finisce che il protagonista scappa via in tram, altri in bicicletta, anche negli ultimi racconti del 2013. Quindi si può dire (come è stato detto) che c’è un Celati prima maniera, seconda maniera ecc.; ma anche (e forse è più giusto) che c’è un solo Celati in movimento, come fosse inseguito da se stesso, dal rischio di farsi impastoiare, ogni libro corre via dal precedente, verso territori sempre più disabitati, nel senso di percorsi solo da lui. I primi libri sembrano i meno convenzionali, perché più ostici alla lettura (li hanno detti parenti dell’avanguardia, anche se non è così, è altra la fonte mentale); invece mano a mano che i suoi libri sono diventati più leggibili, si sono sempre più allontanati dalle forme del medio romanzo. In fondo, dice Belpoliti, Celati ha sempre aspirato a qualcosa che sta prima della letteratura.\nIn Comiche è l’ardore pazzoide che parla, il farnetico libero venato di mania di persecuzione, all’insegna della fretta, come se la vita e i fatti scappassero via e bisogna correrci dietro, senza badare alla sintassi e alla logica (il protagonista Aloysio non ha sempre lo stesso nome), anche il lettore deve correre dietro a questo accavallarsi di avventure di incerta realtà, di personaggi e di cognomi, c’è molto delle comiche accelerate del cinema muto, dove tutto finiva nel casino generale; anche il bellissimo cognome Guizzardi (Le avventure di Guizzardi, 1973) è qualcosa che guizza, difficile afferrarlo e fargli la psicanalisi. Nella La banda dei sospiri tutto è semplificato, pur restando una scrittura manchevole; è un ragazzino che parla e fa una specie di tema scolastico a puntate, sincero ma pieno di errori lessicali, per via che usa parole di cui non capisce il significato, ma sono errori che aggiungono altro significato e una diffusa comicità. La sua famiglia di cui racconta, con annessi zii e cugini, appare come una gabbia di matti, che è la verità di ogni famiglia, questo teatrino dove si recita la propria parte; e la famiglia che sembra normale, cela una pazzia ancora peggiore.\nQuando Celati scrive quel bellissimo libro che è Narratori delle pianure (1985) fatto di raccontini sentiti raccontare, sembra che tutta la materia ribollente degli altri suoi libri sia evaporata, come un gas giovanile che era diventato il suo marchio; sembra si vergogni di tutta la precedente irrequietezza verbale. Il modo di scrivere diventa lineare e semplicissimo, compresso (dice Belpoliti), ogni raccontino è un romanzo a cui è stato tolto tutto il gas romanzesco, anzi, tutta l’acqua che lo diluisce, resta qualcosa di asciutto, esemplarità memorabile da referto, e rispetto all’epoca prima è quasi un atto di contrizione, o meglio una fuga per non somigliare a se stesso e restarci preso. Ma ancora è la ricerca di qualcosa che sta prima della letteratura: il sentito dire, quei racconti correnti di vite ristrette in poche parole che ne dicono l’essenza, un po’ comiche un po’ malinconiche, piccoli miracoli che brillano, e che danno sollievo.  Quando un posto comincia a somigliarti, lascialo (André Gide, Nourritures terrestres); e così anche questa prosa Celati l’ha lasciata.\nHa incominciato a preferire le forme del taccuino, con note prese camminando, nelle soste, osservazioni del mondo esterno; è fatto così Avventure in Africa (2001), appunti, tentando di fare con la scrittura quello che faceva l’amico fotografo Luigi Ghirri, col quale girovagava, uno scrivendo, l’altro fotografando il mondo già tutto lì in posa per essere detto e fotografato. Una notte di capodanno ha preso un treno (me l’ha raccontato), è arrivato a Reggio Emilia, forse era il 1990, con una biro e un taccuino, e si è messo a girare per la periferia, voleva scrivere tutto quello che gli appariva, pari pari, nulla di più. Non ho mai saputo poi com’è andata. In Africa voleva registrare il semplice passare del tempo, Passar la vita a Diol Kadd (2011, diari del 2003-2006), «con immagini di tutte le ore del giorno, finché viene la sera»; non è più questione di avventure o di casi esemplari, ma di quello che resta fuori dalle narrazioni, il passare del tempo come in una sala d’aspetto, che è la vita umana.\nUn classico Celati? Beh, la parola classico è molto ingombrante, ci sono di mezzo i secoli; e poi suggerisce l’idea del trombone, cosa da cui Celati è sempre stato lontanissimo. Certo un Meridiano è sempre qualcosa di santificante, diciamo che mette i contemporanei in odore di classicità. Se vale come lode ben venga. Celati è stato un autore decisivo, dice giustamente Belpoliti, figura di riferimento, anche se non appartenente all’esercito regolare delle lettere patrie. Non si è mai atteggiato a maestro, a caposcuola, capo corrente; però ha tirato tanti giovani autori verso la letteratura; con l’esempio, di un’attività leggermente ascetica, più che di una professione. Belpoliti la chiama etica; sì, scrivere come atto di devozione; così lontana dalla figura dello scrittore televisivo, con opinioni su tutto, con intemperanze spettacolari o lo spettacolo della coscienza civile, tutti grilli parlanti, che Pinocchio schiaccerebbe col martello sul muro televisivo.\n•\nErmanno Cavazzoni, “In fuga dalla letteratura”, Domenica - Il Sole-24Ore» 14.02.2016.\nFotografia: “Pinocchio molla tutto”, Roma, gennaio 2013."
  },
  {
    "objectID": "posts/pages/2016-02-02-lideologia-del-presente.html",
    "href": "posts/pages/2016-02-02-lideologia-del-presente.html",
    "title": "L’ideologia del presente",
    "section": "",
    "text": "Il lavoro di antropologo e filosofo di Marc Augé (Poitiers, 1935), ampio e diversificato, presenta al suo interno una profonda coerenza di pensiero e indagine, ed è proprio l’intreccio tra le diverse tematiche a permettere di esplicare le costanti della sua ricerca. Inizialmente, ha dedicato le sue attenzioni allo studio delle società tribali della Costa D’Avorio e del Togo, cercando di rintracciarne la logica implicita nella loro autorappresentazione (ideo-logic). Successivamente, si è concentrato sull’elaborazione di un’antropologia delle società contemporanee e della “surmodernité”, rispetto alle quali ha elaborato la teoria dei “non-luoghi”, espressione che indica lo spazio tipico delle stazioni ferroviarie, delle stanze d’albergo, dei grandi magazzini. Presentiamo un suo testo sull’egemonia del presente, e a seguire un breve colloquio con l’autore su cinque questioni essenziali: oblio e memoria, universale e individuale, educazione e scommessa, autocolonizzazione e metrò immaginario.\nIl problema è che oggi regna sul pianeta un’ideologia del presente e dell’evidenza che paralizza lo sforzo di pensare il presente come storia, che rende obsoleti tanto le lezioni del passato quanto il desiderio di immaginare l’avvenire. Da uno o due decenni, il presente è divenuto egemonico. Il presente, agli occhi del comune mortale, non è più frutto della lenta maturazione del passato, non lascia più trasparire i lineamenti di possibili futuri, ma si impone come un fatto compiuto, opprimente, il cui sorgere improvviso elude il passato e satura l’immaginazione dell’avvenire.\nCiò che io chiamo l’ideologia del presente si esprime in diversi modi e noi possiamo individuarne l’esistenza a partire da almeno tre fenomeni contemporanei e concomitanti che costituiscono, a mio avviso, un nuovo campo di investigazione per l’antropologia.\nIl primo di questi fenomeni rimanda a Lyotard e alla «fine dei grandi racconti», alla perdita delle illusioni che gli uomini hanno nutrito sul progresso dell’umanità, segnatamente del XX° secolo. Il momento postmoderno sarebbe quello in cui i miti moderno, i miti del futuro, i miti universalistici che avevano costituito le cosmogonie particolaristiche, scompaiono a loro volta. Una delle ragioni di questo fallimento, consisterebbe in ciò che Lyotard ha chiamato différend, la differenza di percezione tra quelli che inventano teoricamente un’ideologia universalistica liberatrice e quanti ne subiscono storicamente gli effetti. La Rivoluzione francese fu un atto di liberazione universale o semplicemente l’espressione dell’espansionismo francese che doveva trovare il suo vero eroe nella persona di Napoleone? Sicuramente ambedue, ed è da questo punto che iniziano le difficoltà.\nIl tema della fine dei grandi racconti ha preceduto quello che Fukuyama ha sviluppato, della fine della storia. I due temi sono lungi dal confondersi. Lyotard, invocando la fine dei due grandi tipi di miti, ci invitava a riflettere sui nuovi modi di relazionarsi con lo spazio e il tempo che definivano la condizione “post-moderna”. Con la fine della storia si tratta invece di produrre un nuovo “grande racconto”. La fine della storia, evidentemente, non è la definitiva interruzuione delle vicende storiche, ma la fine di un dibattito intellettuale: tutti, dice Fukuyama, sarebbero oggi d’accordo nel ritenere che la formula che associa libero mercato e democrazia rappresentativa sia insuperabile.\nDerrida, nel suo libro Spectres de Marx (Galileé, 1993) nota a tal proposito che le formulazioni di Fukuyama non sono chiare e che un dubbio sussiste attorno al senso che bisogna dare alla nozione di «fine della storia»: si tratta di uno stato di fatto inconfutabile oppure di un’ipotesi speculativa? Fukuyama presenta la «buona novella» (Derrida ne sottolinea il linguaggio evangelico) dell’avvento della democrazia liberale sia come evento empirico, sia come un ideale regolatore: «L’evento, è talvolta la realizzazione, talaltra l’annuncio della realizzazione». Ma questa stessa esitazione (o incoerenza) è tipica di un’atmosfera intellettuale nel quale niente appare più difficile da immaginare del futuro.\nSi avrà un’idea di questa difficoltà interrogandosi sullo status dell’evento al giorno d’oggi. In seno alle società studiate tradizionalmente dall’etnologia, l’evento, nei limiti del possibile, è negato; è rinviato alla serie di determinazioni intese come simultaneamente sociali e antropologiche che si ripercuotono sulla struttura. Allorquando tale ripercussione, questa “eziologia sociale” non è più possibile, giacché l’evento è troppo grande e sproporzionato in rapporto agli strumenti abituali di misura e d’interpretazione, ad esempio nel caso dell’invasione coloniale, si mima l’evento, lo si gioca, lo si mette in scena (sul modello dei “riti d’inversione” effettuati nei momenti di epidemie e in occasione della morte del capo), nella speranza che questa specie di sfida simbolica basti a scongiurarlo.\nNel caso della colonizzazione, questa speranza è stata sempre delusa, e il “profetismo” africano, ad esempio, non ha cessato di ripetersi, fino ad un passato molto recente. Ma è riuscito a livello locale e per lungo tempo a scongiurare la violenza, in modo che è stato sempre difficile, per gli africani come per gli etnologi, decidere se i profeti fossero dei collaboratori o agenti della resistenza giacché, ovviamente, erano la entrambe le cose.\nNelle società attualmente più sviluppate, si assiste ad un montare della paura dell’evento (si pensi alla categoria del rischi, al ruolo delle assicurazioni, alla giuridicizzazione della pratica medica, all’idea di insicurezza o al timore dei cambiamenti climatici). Questo aumento delle paure provoca classicamente una ricerca delle cause e dei responsabili che, seppure in un ambiente sociologico diverso da quello delle società politeiste, ne ricorda tuttavia alcuni aspetti. Al contrario, quando l’evento è di una portata imprevista e di primo acchitto imprevedibile, come fu per l’attentato dell’11 settembre, la strategia cambia subito. La ricerca dei colpevoli immediati, morti, e dei responsabili più lontani, irraggiungibili in un futuro prevedibile, dà subito spazio ad un’iniziativa temporale nuova: si fa dell’evento non un punto di arrivo che occorre spiegare, ma un punto di partenza che chiarirà ogni cosa. È lì che si trova il significato e il ruolo della seconda guerra dell’Iraq, e più in generale, della guerra dichiarata al terrorismo.\nLa storia non è in effetti più la stessa dopo l’11 settembre. Ma questo nuovo inizio non invalida né deve invalidare, a motivo di ciò, agli occhi dei suoi ideatori, il tema della fine della storia, proprio in quanto il nuovo conflitto non assume significato se non in seno al mondo globalizzato, di cui è un pervertimento momentaneo e locale. In tal senso, non sussiste necessariamente contraddizione tra il tema della fine della storia e quello dello «scontro di civiltà» (nel senso descritto da Huntington - nota del curatore). Lo “scontro” non contraddice la fine della storia: è uno dei sintomi del suo manifestarsi.\nIl secondo fenomeno è il predominio del linguaggio spaziale sul linguaggio temporale. Esso è strettamente legato al fenomeno più ampio della mondializzazione e al paradosso analizzato precedentemente, ma qui conviene ricordare la rivoluzione che determina nella nostra percezione dello spazio, ovvero, più precisamente, il capovolgimento dei rapporti tra interno e esterno. La coppia globale/locale ha rimpiazzato l’opposizione particolare/universale che, associata ad una concezione dialettica della storia, si inseriva nel quadro del periodo. L’assimilazione dell’opposizione globale/locale a quella di interno ed esterno acquista senso in rapporto al tema della fine della storia intesa come avvento delle democrazie liberali, ossia, in fin dei conti, in rapporto all’opposizione fra sistema e storia.\nL’interno, per il Pentagono, secondo Virilio, è l’interno del sistema economico e tecnologico le cui reti formano la globalizzazione; l’interno è il globale e il reciproco. L’esterno, al contrario, è il locale, nella misura in cui non una semplice riduplicazione del globale, ma interferisce con il sistema, e quindi suscettibile di un eventuale diritto di ingerenza. Si comprende che, da questa prospettiva, la storia come perturbazione di un sistema che ha delle velleità di presentarsi come l’utopia realizzata, non possa avere che un’origine locale. È il linguaggio spaziale che esprime e in un certo senso protegge l’organizzazione attuale del mondo.\nIl terzo fenomeno da prendere in considerazione è il regno delle immagini, e specialmente delle immagini televisive. Da una parte, ci rinchiudono nello spazio. I satelliti riflettono le immagini da un punto del pianeta all’altro, gli avvenimenti dell’attualità sono ritrasmessi, interpretati e rappresentati quasi simultaneamente ovunque sulla Terra. Noi ci abituiamo a esserne informati a orari regolari. In senso più ampio, il nostro ambiente tecnologico gioca un po’ più il ruolo delle cosmologie tradizionali che regolavano lo spazio (compreso il corpo umano) e il tempo (comprese la nascita e la morte) per attuare una sistemazione simbolica del mondo. Oggi siamo circondati da oggetti materiali estremamente sofisticati che invadono quotidianamente la nostra esistenza e sembrano conferirle un senso. Sono giorno dopo giorno più vicini a noi; ci assegnano una residenza, si piazzano sul nostro corpo, ci permettono di comunicare col mondo intero senza che ci si sposti, ci abituano al nido tecnologico che ci pone al riparo del passato e dal futuro come se esistesse soltanto il presente.\nDietro il gioco delle immagini e dei messaggi capaci di dare l’impressione che malgrado le violenze dell’attualità, non succeda nulla, tuttavia si stanno compiendo notevoli progressi. La conquista della galassia è iniziata e sappiamo bene che, tra qualche decennio, non guarderemo più il cielo con i medesimi occhi. L’esplorazione dello spazio non è l’unica ad offrirci delle prospettive vertiginose. La scienza progredisce anche nell’esplorazione della vita. Il confine tra materia e vita sarà presto riconosciuto e marcato. La genetica permette di interrogarsi sull’apparentamento di alcune specie lontane nonché sulla realtà e i limiti dell’individuazione. La coscienza si interroga sulle circostanze della sua apparizione.\nMa la scienza, all’inverso delle cosmologie rassicuranti che postulano una totalità dispensatrice di significato, avanza nell’ignoto di cui modifica progressivamente le frontiere. Si confronta con l’ignoto ed è a motivo di ciò forse che la sua immagine è ambivalente: da una parte, si sa che è all’origine di tutte le tecnologie che ci circondano, dall’altra ci fa sentire l’immensità di tutto quanto ancora ignoriamo. Non è rassicurante. Inoltre, malgrado le apparenze diffuse dalla globalizzazione, l’ineguaglianza dei saperi è ancora più grande di quella delle ricchezze.\n•\n\nIl futuro del presente: Claudio Comandini intervista Marc Augé\n1. Lei denuncia i caratteri di “egemonia” e “oppressione” dell’attuale ideologia del presente: facciamo un passo indietro e due avanti, in modo da comprendere tale problematica nell’articolazione complessiva del suo pensiero. Possiamo ricollegare questa teoria del “non tempo” a quella del “non luogo”, definito come spazio “né identitario, né relazionale, né storico” in Non-Lieux. Introduction à une anthropologie de la surmodernité (1992). Se questa temporalità annulla il passato e sospende l’avvenire, che ruolo vi intrattengono l’oblio e il “saper dimenticare” teorizzati ne Les formes de l’oubli (2001)?\n- In tale temporalità l’oblio e la memoria sono inseparabili. In un certo senso l’oblio scolpisce i contorni della memoria. Il rischio oggi è quello di perderli entrambi. Da una parte, non c’è oblio, tutto è archiviato; dall’altra, non c’è memoria, perché viviamo in una sorta di presente perpetuo.\n2. Nel suo lavoro antropologico, etnologico e filosofico, si è prima interessato allo studio delle società tribali della Costa D’Avorio e del Togo, per poi dedicarsi all’elaborazione di una antropologia delle società contemporanee. Da tale prospettiva, ora individua i fenomeni prevalenti delle società contemporanee nella fine dei miti e della storia, nella prevalenza del linguaggio spaziale, nel dominio delle immagini. Se la coppia concettuale e operativa predominante sembrano essere “globale” e “locale”, quale ruolo hanno universale e particolare?\n- L’universale non sta dalla parte del globale, e il particolare non è il locale. Forse il locale e il globale sono in un rapporto di duplicazione? Il particolare e l’universale sono in un rapporto di complementarietà incompiuta, di rapporto dialettico. Sono entrambi dalla parte dell’individuo. Ogni individuo è unico, ma le domande che tutti gli individui si pongono sono universali.\n3. In questa dittatura del presente, le ineguaglianze delle ricchezze e quella dei saperi sono funzionali agli equilibri dominanti: tuttavia, una “umanità unificata” necessita di un’ “utopia dell’educazione per tutti”. Ma come ottenerla? È appropriato configurarla con i caratteri di “immanenza della morte, necessità dell’azione, arbitrarietà del senso”, insomma come quell’ “atto eroico” caratterizzato nel Génie du paganisme (1982)?\n- Credo in effetti che un’utopia dell’educazione dovrebbe passare attraverso un totale ribaltamento della prospettiva e una morale eroica: insomma, una “scommessa”.\n4. Perseverando in tale scommessa e mantenendoci nella rottura dell’ordinaria dissimetria cognitiva eurocentrica, applichiamo metodi e contenuti dell’antropologia ai contesti della “surmodernità”. Possiamo parlare di realtà post-coloniale nei paesi europei? Secondo lei l’Italia a quale sfera del mondo appartiene? Gestisce la globalizzazione o la subisce?\n- Attualmente tutti i paesi, anche i più sviluppati, sono in una situazione di colonizzazione da parte di un immaginario che per la maggior parte gli sfugge. Nelle ex-colonie potremmo parlare di autocolonizzazione. L’Italia e i paesi europei più ricchi sono in una situazione di questo tipo.\n5. Proseguiamo il viaggio intrapreso su Un ethnologue dans le métro (1986): in un metrò immaginario che unisce la Costa d’Avorio alle metropoli europee, quali sono le stazioni che segnano ancora la sua quotidianità?\n- La mia linea di metro farebbe un giro per l’America Latina, vagherebbe in Europa (specialmente in Italia) e arriverebbe a Parigi, ma il viaggio potrebbe essere fatto anche in senso inverso.\n•\nEstratto da: “Qual finalites pour demain?”, «Pandere», luglio/dicembre 2006, Edizioni Noubs, ISSN 1828-8499.\nIntervista realizzata da Claudio Comandini in Internet nel dicembre 2009\nFotografia: Claudio Comandini, “Città irreale” (Pescara, 2009)"
  },
  {
    "objectID": "posts/pages/2015-05-06-montale-novecento.html",
    "href": "posts/pages/2015-05-06-montale-novecento.html",
    "title": "Montale prima e dopo il novecento",
    "section": "",
    "text": "La storia letteraria di un ventenne di un secolo fa. La cura d’anime delle scuole e l’uomo che interroga se stesso. L’arte e le palle al balzo. Contingenza e poesia. Contro il bello. Leggerezza e profondità. La mercificazione dell’arte. Il gesto artistico. Lo stile. La dissoluzione del pensiero. Ottocento, novecento e dopo.\n1. La letteratura e la scuola\nIl novecento di Montale inizia con il progetto di «storia della Lett.[eratura] It.[aliana]», vagheggiato assieme all’amico Mario Bonzi, che apre il Quaderno Genovese. Tale abbozzo è di contenuto anomalo rispetto al contenuto diaristico di tale testo, ed è indice della consapevole sensibilità letteraria di un ventenne, né poeta né studente, costretto controvoglia a turni di lavoro nell’ufficio dell’azienda di famiglia, e di un coetaneo autore di «fastose tappezzerie verbali da disgradarne il più consumato degli esteti wildiani e huysmansiani», [1] alcune pubblicate con il titolo Kakemoni - pitture brevi sulla «Riviere ligure» nel 1917, [2] lo stesso anno nel quale si iscrive il periodo di letture e formazione documentato nel quaderno.\nMontale si apre al decadentismo europeo quale cultura della crisi anche grazie all’esperienza offerta da la rivista «La Voce», che nel 1916, dopo un avvicendamento di direttori e linee editoriali che concentrano l’interesse sulla sola letteratura, cessa definitivamente le pubblicazioni. De Robertis e Serra, artifici del secondo periodo e in piena polemica verso l’eclettismo dei predecessori Prezzolini e Papini, sono le influenze che presiedono al proposito di un’opera critica «se non bella almeno buona», scritta con «intendimenti puramente artistici». [3] Serra considerava che il «gusto personale» deve prevalere sulla considerazione delle strutture socio-culturali; per Montale, per formulare una «base alla poesia moderna» è auspicabile una storia letteraria anche lacunosa e frammentaria ma in grado di leggere Dante con un’ottica attualizzante capace di fornire giustificazione e prova della poesia moderna.\nCriteri della «bellezza in arte» quali sincerità e verità quali trovano invece corrispondenza nei principi di estetica futurista formulati da Soffici. L’ironia antiaccademica «per i letterati provvisti di laurea e aventi cura d’anime nelle regie scuole» la cui eco è ancora evidente nella polemica de* I limoni* verso i ‘poeti laureati’ (dove però l’alloro è anche quello con cui anticamente venivano coronati da qualche autorità), che ha ascendenze ne _La filosofia delle università _di Schopenhauer, pubblicato in Italia a cura di Papini nel 1912 da Carabba Lanciano nella collana “Cultura dell’anima”, posseduto e siglato da Montale e donatole dalla sorella Marianna, che studiava filosofia all’università. [4]\nI due frammenti di storia letteraria riguardano Sannazzaro e Alfieri e sono indicativi di una linea di ricerca poetica che coinvolge due elementi cruciali. Il primo è il «paesismo», «sentimento della natura», di cui Sannazzaro sarebbe rudimentale precursore; il secondo riguarda una contrapposizione topica nella critica e nell’estetica del periodo, legata nella formulazione alla terminologia di Serra e De Robertis, tra «artistico» quale ispirazione poetica e* «letterario» _come intenzioni, contenuti e tecnica: sulla base di tale duplicità, vengono recuperate *«l’energia ed il sentimento»_ dell’Alfieri pur aderendo alla demitizzazione del personaggio compiuta dalla critica positivistica. Due coincidenze legano queste pagine di quaderno all’opera di Croce, che nello stesso anno pubblica un saggio sulla drammaturgia di Alfieri interpretata quale poesia e una _Riforma della storia estetica e letteraria_. [5]\nL’ambizioso progetto naufraga dopo appena due paginette per lasciare spazio al diario vero e proprio, dove vengono annotate letture e riflessioni; ritornerà molto più tardi, precisato e parzialmente smentito, nell’esigenza di un lettore raffinato attento all’importanza della divulgazione: un buon manuale di storia letteraria dovrebbe dare «le linee generali delle correnti di gusto o di pensiero, e fermarsi soltanto sugli scrittori grandi o almeno rappresentativi». [6]\nIl giovane Montale studia ragioneria alle scuole tecniche dei Barnabiti e poi al regio istituto, con molte assenze dovute ad una salute cagionevole. La sua formazione, prevalentemente autodidatta ma attenta e rigorosa, gli permette di emanciparsi dai canoni, disdegnando una «cura d’anime» alla quale provvede la cultura ufficiale e di stato che non viene approvata nemmeno quando, con l’introduzione delle letterature contemporanee nei programmi scolastici, il suo nome comincia ad apparire sulle antologie. Divulgare senza fornire contenuti sembra quasi incoraggiare «tutti i giovani a scrivere versi», [7] indipendentemente dalle loro effettive capacità, con tutti i danni e le storture a cui può dare luogo, profondamente distruttive nei confronti di quella eccellenza letteraria alla quale anche il più mediocre versificatore deve ispirarsi.\nDi fronte al caotico monopolio statale dell’istruzione pubblica, all’asservimento dello studio e della ricerca, all’arte d’accatto e alla critica di favore, all’inedito potere unificante e condizionante dei mass media e al dilagante abbassamento del livello culturale medio, [8] Montale ormai adulto non dimostra nessun accanimento terapeutico nei confronti dell’istituzione scolastica, e suggerisce in alternativa l’istituzione di fondazioni private capaci di favorire «la ricerca di talenti» e salvaguardare l’autonoma dignità di una cultura «dove la somma di molti addendi non dà fatto un totale prevedibile e soddisfacente», ossia «la cultura dell’uomo che interroga se stesso». [9]\nIl giovane Montale, mentre verifica nella prassi le idee che preciserà come autore affermato, annota riflessioni e schizzi su “colleghi” rappresentativi che però spesso non coincidono con quelli usualmente considerati canonici. Questa ricerca delle discontinuità e dei frammenti, a sua volta discontinua e frammentaria, si compie all’interno di un territorio letterario nel quale l’esperienza del secondo ottocento, scandita principalmente dai nomi di Carducci, Pascoli e D’Annunzio, è posta a stretto contatto con altre forme di espressione artistica, mentre l’esigenza di formulare una cultura nazionale viene sostituita dall’interrogazione sulle ragioni della poesia:\n«L’opera d’arte nasce dall’incidenza di un temperamento individuale sulle disposizione espressive maturate in un determinato tempo. Perché non altro è una situazione poetica: la possibilità, l’urgenza, la necessità di fare oggi ciò che non si poteva fare ieri, e che non si potrà fare domani. In un certo senso la storia dell’arte è tutto un succedersi di palle al balzo.» [10]\n«Il poeta è colui che coglie la palla al balzo; ciò che può fare solo il genio; ma è anche necessario che la palla giunga a portata di mano.» [11]\nL’arte come «fatto spirituale» nasce dalla soddisfazione di una crisi e di un vuoto interno. provvisoriamente colmato dall’espressione raggiunta. [12] La fondamentale unità delle arti è dove sono accomunate da «affini problemi di linguaggio». [13] La poesia, «per metà discorso e per metà è un’altra cosa, non può dunque venire meno a quel tanto di fortunoso, d’imprevedibile e di ‘contingente’ che è il sigillo umano dell’arte e del pensiero», del quale è difficile la determinazione teoretica e si compie nella paradossale infinità dell’individuo limitato. [14]\nLa poesia è forse la più «profonda» delle arti per «l’estrema imprevedibilità e ricchezza dei suoi risultati»: è però soggetta ad invecchiamento in quanto le parole di cui si serve non prescindono da un «colore storico e da una ‘risonanza’ che mutano con grande rapidità». [15] Anche in questi aspetti, che relativizzano la presunta eternità della poesia per fornirgli piuttosto l’esigenza di una puntualità storica, si può verificare l’influenza del contingentismo di Boutroux, imprescindibile riferimento filosofico di tutta la prima fase poetica montaliana: infatti, l’anormatività del linguaggio e il suo organizzarsi nella pratica poetica trovano agganci nella convenzionalità degli strumenti conoscitivi riconosciuta dal contingentismo, mentre il carattere discontinuo, provvisorio e al contempo compiuto dell’espressione poetica si avvicina a quanto il filosofo francese riscontra nelle formulazioni concettuali, alle quali attribuisce il carattere di opera d’arte. [16]\nIl rapporto tra i due autori, ammesso dal poeta come costitutivo nella sua prima fase poetica e troppo spesso ridotto a luogo comune, [17] sussiste nella sostanziale affinità nel riconoscere la storicità delle forme culturali e nella ricerca di registri aderenti alle contingenze. Le differenze si pongono dove Boutroux, impegnato ad elaborare una filosofia che riconduca il sistema stesso delle scienze ad una tensione religiosa, risolve la questione delle origini dell’arte riconducendola ai bisogni pragmatici e alla traduzione delle «misteriose armonie delle cose», [18] mentre Montale, interessato alla «verità puntuale» di una poesia quale «strumento di conoscenza» da rintracciare in un mondo dove miracolo e necessità hanno pari evidenza, puntualizza l’esigenza di dare voce alla disarmonia della condizione umana.\nA tale riguardo, sul Quaderno considera bello e brutto come convenzioni di giudizio, abitudini sensitive che rifiutano nuove esperienze: le arti di fin siecle hanno sicuramente influenza più decisiva di ogni tributo di Boutroux, alla datata convenzione spiritualista per cui il bello è «simbolo del bene». [19] Il bello diventa quindi accidia, mentre il brutto, a cui occorre riconoscere rispetto, si configura come capacità di ricreare, comprendere e sentire. [20] Inoltre, in poesia mancanza di proprietà e purezza diventano spesso fonte di arte nuova: dove lingua e grammatica sono convenzioni, l’arte non lo è e non può esserlo, la sua moltanimità (ossia l’umanità dei molti) non ricorre a postulati. La profondità è nella gioia, nella leggerezza. [21] La netta opposizione di arte e grammatica è il segno più deciso di un’arte pura e antiretorica, una «controeloquenza» memore dell’Ars Poetiqué di Verlaine.\nL’attacco al bello e alla grammatica si avvicina ad alcuni cruciali passaggi di Nietzsche, del quale è letto l’epistolario curato da Lichtenberger, [22] figura che cade nella cultura mondiale come l’ombra che un secolo getta sull’altro rivelandone le sfumature più nascoste. Tutta dionisiaca è l’idea di una continuità tra profondità e leggerezza che, ormai preludendo ad un nuovo millennio, Calvino opporrà nella capacità di salvaguardare quanto è più tenue e sottile dalla pesantezza del rumore e della futilità. [23]\n2. Il consumo e il decoro\nI bisogni pragmatici dell’orizzonte sociale e culturale di Montale si impongono nelle forme della mercificazione dell’arte, verso la quale la posizione del poeta è fortemente critica. L’industria culturale è rete di circolazione di capitali e modello di produzione: la questione parte dalla spettacolarizzazione politica del fascismo, si riconferma con le delusioni del dopoguerra e la sconfitta delle speranze di rinnovamento, procede oltre e probabilmente sopravviverà anche a noi. [24]\n«L’arte è produzione di oggetti di consumo, da usarsi e da buttarsi via in attesa di un nuovo mondo nel quale l’uomo sia riuscito a liberarsi di tutto, anche della ‘propria coscienza’». [25] L’arte è un prodotto industriale e subisce le oscillazioni causate dalla domanda e dall’offerta, avvolgendo la terra tutta con una «crosta» di elaborati artistici e pseudotali. Questa panpsichica e «formicolante sfera di sedicente attività estetica» [26] rivela l’esaurimento della figura tradizionale dell’artista nel «gesto artistico» dell’opera «autoprodotta», conforme «ai bisogni sempre più urgenti dell’attimo veloce». [27]\nLo sviluppo dei mezzi di comunicazione porta alla svalutazione in un vortice di messaggi irrelati e immediati della parola, «che ha il torto di non essere abbastanza polivalente e di pretendere a qualche durevole verità». [28] A questa tendenza si conforma anche l’attività critica, che assume un ipocrita e interessato ruolo normativo, anticipatore delle esigenze di mercato, incrementando con il suo bieco marketing le difficoltà di quella critica «che è specchio e consapevolezza di un’epoca». [29]\nLa mistificazione e il compromesso dell’adeguazione passiva od opportunistica alla socialità nascondono un mondo sotterraneo, che si agita come un movimento d’acque al di sotto «della crosta sempre più spessa del magma arte-produzione», composto di artisti che «cercano in sé», aldilà delle schiaccianti esigenze del consumo intellettuale e di critici che cercano di comprenderli. [30] La poesia, dalla quale vanno espunte le «espettorazioni» di milioni di disperati che tentano l’espressione in versi come medicina, è testimoniata dagli «scrittori inattuali», [31] lontani dall’ammiccamento alle mode e dalle «ripetizioni inadeguate delle forme del passato». [32]\nMontale, consapevole del destino di autolimitazione a cui va incontro l’intellettuale moderno e desideroso di «piani concreti», si rivolge a «spiriti rari ed individui originali» già dal contributo critico fornito nel 1925 alla rivista gobettiana «Il Baretti» in contemporanea alla prima edizione degli Ossi di Seppia. Nel suo intento oppone alle trasgressioni metriche, formali o grafiche precisi doveri, quali quello della «creazione di un centro di ‘risonanza’ che permetta alla poesia di tornare ancora a costituire il decoro ed il vanto del nostro paese, e non più una solitaria vergogna individuale» [33]:\n«Lo stile, il famoso stile totale che non ci hanno dato i poeti dell’ultima illustre triade, malati di furori giacobini, superomismo, messianismo ed altre bacature, ci potrà forse venire da disincatati savi ed avveduti, coscienti dei limiti e amanti in umiltà dell’arte loro più che del rifar la gente. In tempi che sembrano contrassegnati dall’immediata utilizzazione della cultura, del polemismo e della diatribe, la salute è forse nel lavoro inutile e inosservato: lo stile ci verrà dal buoncostume. Se fu detto che il genio è una lunga pazienza, noi vorremmo aggiungere ch’esso è ancora coscienza ed onestà.» [34]\nNel primo novecento gli autori decisivi di tutte le aree europee sono impegnati a rimuovere l’inflazione estetica del romanticismo, ancora attiva nelle propaggini naturalista e simbolista. Ezra Pound, che nel 1908 dall’America sbarca a Venezia con 80 dollari e un manoscritto di poesie, è il rappresentante più radicale di questa tendenza. Pound sembra accostarsi alla poesia con il metodo dello scienziato: ne postula l’impersonalità e la risolve nella formulazione di maschere, mette alla base dell’attività artistica la consapevolezza di costruzione di un oggetto, riduce il metro ad espansione ritmica del linguaggio. Nel 1928, nella propria casa di Rapallo, discute accanitamente con gli ospiti Montale e Gadda Conti sulla validità dell’estetica di Croce, che lui nega risolutamente. [35]\nIn Italia, dopo la pascoliana esaltazione del pre-logico e oltre la tendenza celebrativa carducciana e l’immaginifico dannunziano, la poesia sposta il proprio asse dalla retorica della grandezza alla frantumazione antiretorica negli oggetti della quotidianità banale, in una generale problematizzazione dell’esistere che arriva a coinvolgere anche il naturalismo e la certezza scientista del rapporto con il reale. [36]\nGozzano e il crepuscolarismo introducono il senso della crisi e l’ironia nel discorso poetico, pur restando compiaciuti dentro il sistema di valori criticato. Stessa contraddizione segna i poeti Futuristi e la loro modernità distruttrice, nella quale si evidenzia l’incolmabile frattura tra il mondo chiaro e distinto e la razionalità oggettiva della cultura classica e la nuova poesia possibile: i Futuristi restano prigionieri di una condizione che pretende che l’arte imiti la vita analoga a quella di D’Annunzio, il quale tuttavia ne configura la solennizzazione e non lo smembramento.\n«La Voce» concepisce la scrittura come frammentazione espressiva del sentimento soggettivo, in direzione di un discorso essenziale e condensato, «La Ronda» contrappone a questa esperienza i criteri di equilibrio, dominio di sé e chiarezza. Le linee delle due riviste sono accomunate dall’idea di una letteratura che non è strumento di intervento su una realtà sociale e politica ma piuttosto creazione diretta di una nuova sensibilità. Isolata e splendida, la breve stagione «europea musicale colorita» di Campana lascia incompiuta l’esigenza di espressione totale a cui mira.\nNel Quaderno, i riferimenti agli autori si risolvono in rapide notazioni. La prima figura a profilarsi è Corrado Govoni, di cui nel 1915 esce nella collana “I quaderni della Voce” Inaugurazione della primavera, «meraviglie di poesia nuova ed autentica». [37] L’inesauribile invenzione metaforica e l’immediatezza del linguaggio sono caratteristiche che Montale apprezza e nelle quali persevera nelle prose poetiche di questo periodo; la «fioritura di immagini barocche» è difesa contro le accuse di assenza di buon gusto e sincerità compiute da «filistei» e «carcerieri letterari». Infatti, in arte e filosofia il criterio non può essere il «buon gusto», che si risolve in «fiacchezza, abitudine, amore del quieto vivere, borghesismo, piattezza», [38] mentre la sincerità è proprio nel portare il «rito» dello «scoppiettamento delle immagini contro limiti e convenienze». [39] Particolarmente decisa è la volontà di porsi nel solco dell’esperienza letteraria francese:\n«Invece di lamentarci del tempo poco propizio in cui siamo nati e dall’esaurimento delle varie vie ormai trite a sufficienza; dovremmo arrossire pensando che dei Baudelaire e dei Rimbaud ci hanno aperto strade che noi siamo incapaci di battere. Quanto siamo inferiori a certi grandi che talvolta crediamo di avere superato!» [40]\nIn età adulta il confronto si stabilisce con autori anglosassoni come Eliot e Pound, mentre l’appello alla responsabilità personale si mantiene precisandosi anche nei confronti dei problemi del nostro tempo. Il sentimento d’alienazione, la carenza interiore, l’impossibilità di esprimersi, il perdere se stessi in interessi estranei, dipendono soltanto in parte dall’organizzazione della società borghese, [41] e piuttosto sono causa di una «supina acquiescenza a tutti gli aspetti peggiori del nostro tempo, un tempo che, dopo tutto, è stato fatto da noi». [42] La società è un aggregato e un’addizione di individui, non un’unità; l’isolamento permette all’artista di cogliere il carattere drammatico e totale della propria esperienza mettendolo così in condizione di rapportarsi con l’altro [43].\nRappresenta un convincimento antico del poeta l’idea che la condizione di isolamento dell’artista e la sua ricerca introspettiva permettano il prodigio dell’incontro. [44] Se per Boutroux la tensione dell’universale al particolare empirico rappresenta il compito della filosofia dei suoi tempi, [45] il Quaderno si avvicina alle posizioni di Nietzsche e Stirner e dichiara l’inutilità dell’universale; in seguito, la particolarità viene concepita quale unico veicolo possibile di una forma universale.\nLa ricerca di una verità puntuale si scontra così con l’impossibilità di una formula capace di fornire il senso compiuto del mondo, esprimendo la tensione a indagare l’esperienza di una realtà in fuga: l’assunto di Non chiederci la parola rimane decisivo. Distaccandosi dai modelli conservatori e da quelli estetizzanti del primo novecento e preludendo al disincanto e all’ironia tipici della seconda metà del secolo, l’opera di Montale si definisce tanto nella costruzione di uno stile che formuli il senso dei tempi mantenendo rapporto con la tradizione, quanto nel custodire l’intensità della parola nella relazione che ha con frase, testo e linguaggio complessivo. [46]\nL’attenzione all’esplorazione del finito si conserva costante in tutte le diverse fasi dell’attività di Montale, che declinano dalla ricerca delle “occasioni” alla risposta agli accadimenti “minimi”, mentre lo stile slitta dal sublime al comico e procedendo dal cozzare tra aulico e prosastico ad uno studiato andamento colloquiale entra nel clima culturale del secondo novecento. Nel frattempo, la filosofia riannoda i fili con la poesia grazie alla riflessione di Heidegger, che destituisce una concezione del linguaggio quale veicolo espressivo per stabilirlo quale luogo di manifestazione di un essere irriducibilmente altro; il nulla è l’assenza di fondamento sulla quale l’esistenza autentica assume la propria poetica responsabilità di esistere.\nDal canto suo, la poesia italiana non può prescindere dall’elaborare l’eredità montaliana e, dopo aver negato la realtà del mondo, concentra la propria ricerca in un universo linguistico dove vero e falso si scambiano continuamente di posto e tutto sembra destinato ad estinguersi. Caproni coglie dissonanze per rimanere impigliato in una religiosità senza Dio, Pasolini si contamina con il sociale per approdare ad una poesia impura nei contenuti e dal versificare incerto, Luzi vanifica i confini tra coscienza e storia appellandosi ad una sin troppo umile capacità di nominazione, Zanzotto ordisce un fitto reticolo e sfida la pronuncia del non sapere ritrovando suono e lingua. La dissoluzione del pensiero associa ironia e tragedia e cerca di rifondare la portata testimoniale della parola senza negare l’insensatezza dell’esperienza. [47]\nDove la poesia riflette «i caratteri del nostro tempo complesso e difficile», [48] si conferma che nessun calcolo statistico può avere della realtà sociale attendibilità maggiore della letteratura. [49] Ad ogni modo, dopo il novecento, mentre l’ennesima crisi e l’ennesimo vuoto si accompagnano ad un’inflazione di parole che  nell’imperversare di «espettorazioni» malate di abitudini e prive di vergogna corrode alla base il decoro stesso del fare poesia, i limiti del gioco sembrano molto simili a quelli che derivavano dal confronto con il secolo ancora precedente:\n«Un primo dovere potrebb’essere dunque nello sforzo verso la semplicità e la chiarezza, a costo di sembrare poveri. In Italia non esiste, quasi, forse non esisterà mai, una letteratura civile, colta e popolare insieme; questa manca come e perché manca una società mediana, un abito, un giro di consuetudini non volgari: come a dire un diffuso benessere e confort intellettuale senza cime ma senza vaste bassure. Si dovrà dunque lavorare in solitudine, e per pochi: di fronte non è che grossezza, e non solo quella borghese, ma quell’altra verniciata di cultura e sufficienza. Il diffuso e appena larvato discredito, in cui è tenuto nel nostro paese il letterato e l’intellettuale, non dev’essere l’ultima causa della smania che dimostrano gli scrittori esordienti di atteggiarsi a profondi filosofi, al di sopra della mischia. Ma in realtà non c’è oggi miglior dimostrazione della propria cultura filosofica che quella di dimenticarla, muovendosi nei fatti concreti. Non vorremmo accettare alcuna mitologia; ma alle nuove che si pretendesse d’imporci preferiremmo decisamente quelle del passato che hanno una giustificazione ed una storia.» [50]\n•\n[1] Sergio Solmi, Parma 1917, «La Fiera Letteraria» a. VIII n. 428. 12.07.1953, poi in Eugenio Montale, Quaderno Genovese, Mondadori, Milano 1984, p. 79.\n[2] Eugenio Montale, Quaderno Genovese, cit. pp. 47-156.\n[3] Ibid, p. 9.\n[4] Ibid, pp. 101-3.\n[5] Ibid, p. 103.\n[6] Ettore Bonora, Conversando con Montale, Rizzoli, Milano 1983, p. 18.\n[7] Giuliano Dego, Il bulldog di legno. Intervista ad Eugenio Montale, Editori Riuniti, Roma, 1985, p. 16.\n[8] Eugenio Montale, Le fondazioni e la vita della cultura, in “Atti del convegno su funzioni e finalità delle fondazioni culturali”, Sala della Promoteca, Campidoglio - Palazzo Torlonia, Roma 1966, p. 27.\n[9] Ibid, p. 32.\n[10] Eugenio Montale, Due artisti di ieri, in Sulla poesia, a cura di Giorgio Zampa, Mondadori, Milano 1976, p. 264.\n[11] Ibid, Parliamo della poesia, p. 127.\n[12] Ibid, Dopo il surrealismo, p. 587.\n[13] Ibid, Difficile distinguere l’arte dalla poesia, p. 151.\n[14] Eugenio Montale, La doppia vita dell’arte, «Nuova antologia», a. 106°, vol. 511°, fasc. 2041, p. 5.\n[15] Eugenio Montale, La poesia come arte, in Sulla poesia, cit._ _p. 103.\n[16] Émile Boutroux, Études d’histoire de la philosophie, Alcan, Paris 1897, p. LXXVIII.\n[17] Eugenio Montale, Intenzioni - Intervista Immaginaria, in Sulla poesia, cit., p. 565.\n[18] Émile Boutroux, De la contingence des lois de la nature, Alcan, Paris 1913, p. 166.\n[19] Ibid, p. 160.\n[20] Eugenio Montale, Quaderno Genovese, cit., p. 30.\n[21] Ibid, p. 64.\n[22] Ibid, p. 22.\n[23] Italo Calvino, Lezioni americane (1985), Mondadori, Milano 2010, p. 10-11, 16.\n[24] D’Arco Silvio Avalle, Tre saggi su Montale, Einaudi, Torino 1970, p. 106.\n[25] Eugenio Montale, È ancora possibile la poesia?, in Sulla poesia, cit., p. 8.\n[26] Eugenio Montale, L’albero dell’arte, in Auto da fé - Cronache in due tempi, Il Saggiatore, Milano 1966, p. 222.\n[27] Ibid,_ _p. 223.\n[28] Ibid, Il mercato del nulla, p. 254.\n[29] Ibid, _Niente paura, ma…, _pp. 232-3.\n[30] Ibid, Il consumo intellettuale, pp. 256.\n[31] Ibid, Tutti in pentola, p. 272.\n[32] Ibid, Stile e tradizione, p. 18.\n[33] Ibid, p. 17\n[34] Ibid_, _p. 19.\n[35] Piero Gadda Conti, Montale nelle Cinque Terre (1926-1928), «Letteratura» a. XXX, n. 79-81, 01-06/1966, p. 279.\n[36] Giuliano Manacorda, Montale, La Nuova Italia, Firenze 1969, p. 11.\n[37] Eugenio Montale, Quaderno Genovese, cit. 13.\n[38] Ibid, p. 55.\n[39] Ibid, p. 58.\n[40] Ibid, p. 40.\n[41] Eugenio Montale, Le magnifiche sorti, in* Auto da fé*, cit. p. 216.\n[42] Ibid, L’uomo alienato, p. 238.\n[43] Ibid, La solitudine dell’artista, p. 54.\n[44] Eugenio Montale, Quaderno Genovese, cit., p. 30.\n[45] Émile Boutroux, Le sens de la philosophie de Hegel, in Évolutionnisme et Platonisme, a cura di René Berthelot, Alcan, Paris 1908, p. 215.\n[46] Giuseppe Angelo Peritore, Le prime letture di Eugenio Montale, «Belfagor», XIX, n. 3, 05/1964  p. 276.\n[47] Giuliano Ladolfi, Eugenio Montale: al di qua del Postmoderno, «Anterem» n. 47, 2005 p. 9-24.\n[48] Eugenio Montale, Stile e tradizione, in Auto da fé, cit., p. 18.\n[49] Émile Boutroux, De la contingence, cit.  p. 132.\n[50] Eugenio Montale, Stile e tradizione, in Auto da fé, cit. p. 16.\n•\nEstratto della tesi di laurea “Poesia, scienza, contingenza: Boutroux e Montale”, vincitrice del Premio Montale 1997. Riveduto e aggiornato\nFotografia: Claudio Comandini,  “Il gigante” - Monterosso, settembre 1992"
  },
  {
    "objectID": "posts/pages/2016-10-11-il-continuo-ritorno-della-dama-bianca.html",
    "href": "posts/pages/2016-10-11-il-continuo-ritorno-della-dama-bianca.html",
    "title": "Il continuo ritorno della Dama Bianca",
    "section": "",
    "text": "Piccolo viaggio nel folklore tedesco alla ricerca del fantasma di una donna.\nPuoi incontrarla ovunque e in ogni momento, sospesa tra assenza e presente, terribile e inevitabile così come possono esserlo amore e morte. Si rivela e si nasconde, accennandosi al di là del vero e del falso. Non ha occhi, né naso, né bocca; fatta di luce, lascia tracce oscure. Uno spettro di donna attraversa i secoli come fossero stanze: nei paesi tedeschi ogni epoca ne porta il riflesso. Ora che non ci sei più, mi sembra come se i suoi evanescenti contorni fossero gli stessi tuoi.\nLa Weiße Frau _appare al castello di Bayreuth nel 1446: il suo corpo, come recita la testimonianza degli archivi Hoenzollern, «non è che un chiarore biancoperla dalla forma piramidale»_. Trova un nome nel XVIII sec., quando il principe Giorgio D’Assia-Itter la identifica con la contessa Agnese di Orlamünde, vedova di Ottone III, che uccise i propri due figli per seguire l’amato Alberto di Norimberga. La contessa trova poi pentimento, e nel 1280 fonda il monastero cistercense di Himmellkran, di cui diventa badessa. Invece, il principe Giorgio, che ne delinea con sufficiente precisione i tratti, muore senza discendenza, e la sua stirpe si estingue con lui.\nLo spettro è citato come uno degli elementi più tipici del folklore germanico nell’epistolario del grande umanista Erasmo da Rotterdam. Sembra quasi di vederla: la Dama Bianca si muove lenta e solenne, accenna un inchino se la incontri, parla con «tono di donna vedova» e non ama le cattive parole e le bestemmie, al punto di tirare sassi se le sente pronunciare. Vuole che i poveri ricevano un piatto di minestra. Ha con sé chiavi «che aprono ogni porta», il suo apparire significa morte o qualche altro cambiamento (1).\nLa figura affonda le sue origini negli spiriti della natura e nelle Norne teutoniche (2) e trova riferimenti con la figura di Holda la misericordiosa, dea del focolare e dell’inverno, che veglia sulle fertilità e i nascituri ed è matrona delle filatrici (3). Lo sviluppo del protestantesimo, contrario al culto di Maria, conferisce alla divinità femminili dell’antico folcklore e quindi alla Weiße Frau particolare pregnanza. Lei è la neve che scuote il proprio letto di piume e risveglia i meli in primavera.\nSu una palude innevata prende forma Berlino, che nasce come unione di villaggi nel 1307; nel 1451 è nominata capitale del Brandeburgo e viene costruito il castello dello Stadtschloß. La città nel 1539 diventa protestante, accompagnando la definizione di una Germania non più disponibile a riconoscersi nel modello di Roma. Nel 1598 la Dama Bianca appare presso lo Stadtschloß a Giovanni Giorgio di Brandeburgo prossimo alla morte; fervente luterano, il principe elettore ha tre mogli e quindici figli. Nel 1640 la guida del ducato è presa dagli Hohenzollern. La Weiße Frau diventa il loro “fantasma di famiglia”, ma anche i castelli di Český Krumlov, Schönbrunn, Levoča, Gorizia, Duino e Padernello hanno una Dama Bianca, che si colora di varietà locali.\nPresta così fattezze terrene allo spettro Berta von Rosenberg di Neuhaus, nobildonna boema del XV sec., il cui spettro appare nel dicembre 1698 pronunciando queste parole: «Vieni, giudica i vivi e i morti, io attendo il giudizio divino.» L’anno precedente, Eugenio di Savoia con la battaglia di Zenta conquista Sarajevo; l’anno successivo, la pace di Carlowitz permette ad una coalizione di Austria, confederazione Polacco-Lituana, Moscovia e Venezia di strappare numerosi territori ai Turchi: Croazia, Ungheria, Slavonia e Transilvania; Podolia e Ucraina; Azov; Dalmazia, Egina, Morea e Santa Maura. Oggi come ieri, gli equilibri geopolitici si assestano precari attorno ai loro fragili confini. Il giudizio continua a farsi attendere.\nLeibniz, dedicando la Monadologia al principe Eugenio, considera come le diverse prospettive si armonizzino e ogni porzione rappresenti l’intero mondo. Nel 1701, mentre il filosofo a Berlino fonda l’Accademia delle Scienze, Federico Hohenzollern si sgancia dalla corona polacca e sotto il vassallaggio del Sacro Romano Impero viene nominato quale primo re “in” Prussia. Nel 1713 Sofia Luisa, sua terza moglie, gli appare vestita di bianco e sporca di sangue: è ferita, e ha preso le fattezze della Dama Bianca; il monarca dopo pochi giorni muore. I Junker _portano a sviluppo un’aristocrazia di piccoli possidenti che, assumendo nello sviluppo capitalistico il ruolo proprio alla borghesia, imprimono particolare sviluppo allo _Sonderweg tedesca.\nNuove forze stanno plasmando il mondo e l’armonia delle sue prospettive. Presso gli Asburgo, il principe d’Hesse avvista la Dama Bianca nel proprio castello la sera del 15 ottobre 1792; il giorno dopo Maria Antonietta, insieme alla sua idea di diritto reale divino sono decapitate a Parigi dal tribunale rivoluzionario. 10 ottobre 1806, sono in corso le guerre napoleoniche: Ludovico Ferdinando Hohenzollern, fratello dell’imperatore Federico II, sta suonando il pianoforte. Lui e il suo aiutante di campo Nostiz vedono una Dama Bianca; il principe muore in battaglia. Poco prima di morire è vista nel 1861 da Federico Guglielmo IV, già da tempo costretto a paralisi e demenza (4).\nNel 1871 Berlino diventa capitale dell’impero prussiano. Il fantasma aristocratico si democratizza, e Theodore Fontane ci racconta come il suo passaggio accompagni il turbamento della giovane Effi Briest, dotata d’ogni virtù eppure costretta alla menzogna dall’assenza di un sentimento puro (5). Da parte sua, la nobiltà viene spodestata, e nemmeno temperamento libertario e culto della bellezza riescono a risparmiare dalla visione del fantasma. Infatti, nel 1898, l’imperatrice austriaca Sissi confida alla dama di compagnia di averlo avvistato: viene quindi assassinata a Ginevra dall’anarchico italiano Luigi Lucheni. Poco prima della grande rissa che uccise l’Europa, il maresciallo prussiano Hindeburg, ospite al castello di Ostrau nell’Anhalt, vede la Dama Bianca passare, ed è lui a fare l’inchino (6).\nGli imperi d’ogni osservanza vanno incontro alla loro fine. Un’altra guerra esalta e distrugge Germania e lo Stadtschloß va via, ne viene un’altra ancora ed è demolito anche Palast der Republick, il suo sostituto socialista. Mentre è in corso l’ennesima crisi viene ricostruito l’antico castello Hohenzollern. Gli interessi che hanno spezzato l’Europa in blocchi ne ridefiniscono il fantasma. Un mondo disarmonico senza porte e finestre di cui nessun dio sembra avere le chiavi. Il giudizio si rinnova ogni volta parziale, e né i vivi che sono morti, né i morti che sono vivi, si aspettano più giustizia.\nGli spettri ci sono e non ci sono: così, non possano fare a meno di tornare di continuo. Non è però una particolare devozione a favorirne il manifestarsi: piuttosto, la disponibilità alle visioni di fantasmi è segno di un credo degradato, compiaciuta di spiriti di proporzioni più modeste di quelli propriamente divini, legittimata non dalle suggestioni della fede ma da criteri scientifici. Come quelli che nel 1929 permetto a Johannes Illig nella «Deutsch Magazin der Parapsychologie» a dare alla Dama Bianca una definizione sufficientemente precisa: «Essere etereo, fluttuante, apparentemente animato, generalmente invisibile».\nÈ nella natura tanto degli spiriti quanto dei fenomeni di costume la tendenza a diffondersi. Quindi, così come farà per la gazzosa trasformandola e riesportandola in Sprite, l’America rielabora motivi e formula della Dama Bianca nella figura dell’autostoppista fantasma, la cui storia sempre uguale riconduce ogni volta a quell’assenza di meta che ormai segna ogni percorso. Su queste strade possiamo raccattare qualsiasi fantasma, ma siamo ormai smaliziati sul loro conto, e non crediamo più a morti che diventano spettri: i fantasmi veri sono quelli degli ideali. E, in un modo sorprendente, come segnala il filosofo Georg Simmel, ne avvertiamo la vita in maniera maggiore rispetto a quando «il loro contenuto ci riempiva e trasfigurava» (7).\nSe gli ideali sono morti, noi siamo ancora più suggestionabili e solleciti nei loro riguardi, pur se soltanto nelle forme della paura, della curiosità o del fanatismo; l’ideale è quindi cercato in qualcosa che non ne è portatore e che addirittura lo ostacola, portando così alla sparizione di ogni cambiamento effettivo. Anche la morte diventa fantasma, ma nessuno è felice: piuttosto, di fronte alle enormi possibilità di cui disponiamo per decidere quando e come impartire morte a noi stessi e ad altri, perdiamo la stessa voglia di vivere. Nella giostra di orrori quotidiani quali attentati terroristici, serial killer, snuff movie, lo stesso morire appare ormai più futile di qualche spettro demodé. Nelle vite personali, con la scomparsa del lutto la stessa accettazione del decedere rimane sospesa: la morte non è né assente né presente. Ne rimuoviamo l’incombere e, per sempre giovani e da sempre decrepiti, rimaniamo seppelliti vivi tra vite artificiali, fantasmi di fantasmi.\nLa Dama Bianca è il dono di un amore che gli uomini ricevere non sanno. Lascia tracce dolorose, eppure permette di scampare dagli stessi pericoli a lei fatali. È il sopravvivere al quale vita e morte devono il loro stesso segno. Passa leggera, vestita di bianco, con un sorriso sulle labbra che non ha, trafigge gli sguardi altrui con gli occhi di cui è priva. Parla con voce di vedova, ha con sé molte chiavi: siamo noi ad averla perduta, lei ti può sempre ritrovare.\nOra è qui a Berlino, sulla metropolitana. Dona ad un povero un Euro perché mangi qualcosa, e fa un inchino. In qualche modo, mi ricorda te, ormai fantasma per conto tuo. È qui di fronte a me, in piedi, avvolta nel suo bianco vestito, la vedo, e vedo che il vetro dall’altra parte del vagone ne restituisce solo un riflesso madreperla. Scende, la seguo. Sulla strada la avvicino, cerco un nome per chiamarla. La sua forma si confonde con la neve. Si volta, è sparita. Sparisco anch’io.\n•\n\nCesare Baudi di Vesme, Geschichte des Spititismus, 1900.\nKevin Crossley-Holland, The Norse Myths, 1980.\nJacob Grimm, Deutsche Mythologie, 1835.\nFilippo Di Leo, Enciclopedia dei fantasmi e degli spiriti, 2002.\nTheodore Fontane, Effi Briest, 1895.\nGianmario Andrico, La vera storia della Dama Bianca, 2003.\nGeorge Simmel, Tagebuch, 1918.\n\n•\nFotografia: Parlamento fantasma - Berlino, gennaio 2006."
  },
  {
    "objectID": "posts/pages/2017-10-19-leonardo-da-vinci-historia-di-una-sbronza.html",
    "href": "posts/pages/2017-10-19-leonardo-da-vinci-historia-di-una-sbronza.html",
    "title": "Leonardo Da Vinci: historia di una sbronza",
    "section": "",
    "text": "Il vino ha definitivamente conquistato una propria cultura, aperta a tutto il ventaglio di stimoli che può offrire una pratica antica che ha tanto della scienza quanto dell’arte. Tuttavia, per chi ancora vuole godere di un bicchiere con una certa onestà, ci sono degli aspetti collaterali da considerare. Infatti, se prima era spesso reputato roba da poveracci e pochi erano i cultori autentici e competenti, oggi il vino gode di un’enfasi degna della peggiore comunicazione, favorendo poi il fastidioso fenomeno degli enofighetti. L’autoreferenzialità, il ritardo culturale e le pretese ridicole di certi parvenu enologici possono essere ridimensionati, oltre che da una sensata pratica di bevute, anche nel confronto con le eccellenze del settore. Tra queste, Luca Maroni che, pur se soffre a sua volta di uno scientismo vagamente stilnovista e un po’ allucinatorio che non si risparmia iperboli su quanto chiama «vino-frutto» e sulla formula «quali-quantita» inconfutabile del vino perfetto, annovera tra i meriti quello di aver elaborato una ruota sinestetica_ che tenta la codifica dei rapporti possibili tra le differenti percezioni sensoriali, nonché l’aver curato a Milano il ripristino del vigneto di Leonardo Da Vinci. L’interesse di Leonardo per il vino è poi riscontrabile anche nei suoi codici, i cui passaggi sulle diverse fasi del prodotto sono qui organizzati in percorso ideale che procede dalla poesia della vite agli effetti più funesti delle sbronze._\nL’acqua che sue n’ monti, è il sangue che tiene viva essa montagna, e, forata in essa o per traverso essa vena, la natura, aiutatrice de’ sua vini, senso abbondante all’aumento di volere vincere il mancamento del versato omore, quivi con curioso soccorso abbonda, a similitudine del loco percosso nell’olmo, e si vede, per lo soccorso fatto moltiplicare il sangue sotto alla della in modo di sgonfiamento per sopperire al loco infetto. Similmente, la vite senso tagliata nell’alta serenità, manda la natura, dall’infime radici all’altezza somma del loco tagliato, il suo omore; e quello essendo versato, essa non l’abbandona di vitale amore insino al fine della sua vita. (Codice Francia Manoscritto H 77r)\nVedendo lo villano la utilità che risultava dalla vite, le dette molti sustentaculi da sostenerla in alto e, preso il frutto, levò le pertiche e quella lasciò cadere facendo fuoco de’ suo sustentaculi. (Codice Francia Manoscritto H 112v)\nLa fatica colla vite in mano. (Codice Francia H 88v)\nDa strignere vino o olio in botte ferrata. (Codice di Francia Manoscritto L 27r)\nLa prima stantia del fondo della torre debba essere ordinata per canova di vino e legge. (Codice Madrid II 94r)\nPessimamente allí di nostri facemo il vino vasi discouperti, et così per la aria fuggi l’exentia in el bullimento, et altro non rimane che un umido insipiente colorato dalle bucce et dalla pulpa; indi, non si muta con fare si debbe, di vaso in vaso, et perloche viene il vino intorbidato et pesante nei visceri. Conciosiacosache si voi et altri facesti senno di tale ragioni, berremmo vino eccellente. (Da Milano a Zanobi Boni, mio Castaldo. Li 9 de Xbre, 1515)\nLe capre condurranno il vino alle città. (Codice Forster II 52v)\nE’l vin sia temperato, poco e spesso. Non fuor di pasto, né a stomaco vuoto. (Codice Atlantico 213v)\nRicordo come l’acqua vite raccoglie in sé tutti i colori e odori de’ fiori. (Codice Francia Manoscritto B 3v)\nIl vino è bono, ma l’acqua avanza. (Codice Francia Manoscritto I 122v)\nIl vino consumato dallo imbriaco, esso vino col bevitore si vendica. (Codice Forster II 21r)\nGià il vino entrato nello stomaco comincia a bollire e sconfiare; già l’anima di quello comincia abandonare il corpo; già si vola inverso il cielo, trova il celebro, cagione della divisione dal suo corpo; già lo comincia a contaminare e farlo furiere a modo di matto; già fa irreparabili errori, ammazzando i suoi amici. (Codice Atlantico 188r)\nEt però credo che molta felicità sia agli homini che nascono dove si trovano i vini buoni.\n•\nLuca Maroni, “Leonardo Da Vinci. La vigna ritrovata”, SENS, Formello (Roma) 2016.\nImmagine: Leonardo Da Vinci (e bottega), “Il Bacco (su un precedente san Giovanni Battista)”, olio su tavola trasportata su tela (177 × 115 cm), 1510-1515. Museo del Louvre, Parigi."
  },
  {
    "objectID": "posts/pages/2012-05-10-possedimenti-memorie-tuscolo.html",
    "href": "posts/pages/2012-05-10-possedimenti-memorie-tuscolo.html",
    "title": "Possedimenti e memorie della perduta città di Tuscolo",
    "section": "",
    "text": "Tuscolo anima del medioevo romano. Le Goff: la dispersione locale dei poteri. Dispersione attuale del patrimonio archeologico. Distribuzione delle proprietà del feudo tuscolano: la rocca, i castelli, le torri, le coste, la via Latina. Congiunti e discendenti della potente casa baronale: i Colonna e gli altri. L’Aventino. I Templari al palazzo di Marozia e Alberico. Le chiese e i mitrei. Benedettini e basiliani. Papi e imperatori. Pellegrini e crociati S. Pietro e l’immagine di Gerusalemme.\n1. Possedimenti\nCi sono storie che già in tempi lontani sembravano lontane, e figurarsi quindi a noi quanto possono sembrare distanti. Tuttavia, la loro influenza sugli eventi è stata enorme e di queste storie, tra loro intrecciate come radici, tuttora le strade di Roma e le pendici del Tuscolo nascondono le memorie: forse memorie morte, comunque avviluppate e fitte.\nSe la Roma medievale è un «fantasma inafferrabile» (Mario Sanfilippo), Tuscolo ne è l’anima, tanto viva ai suoi tempi quanto dimenticata oggi: metterne in luce ruoli e vicende può quindi in qualche modo dare voce al «fantasma» dal quale peraltro si formano istituzioni e concetti che ancora caratterizzano il nostro stesso mondo. Inoltre la storia dei luoghi, al di là di ogni retorico localismo, può offrire dettagli che nella loro concretezza sono ampiamente chiarificatori dei processi collettivi: soprattutto rispetto alla struttura feudale, «trionfo della dispersione locale dei poteri» (Jacques le Goff).\nQuello che ci rimane di Tuscolo è pressappoco questo: siti cancellati, resti dispersi, dati carenti e fonti manipolate. Se l’accanimento distruttivo è stato notevole e anche protratto nel tempo in modo costante, al punto che il saccheggio arriva fino ad oggi, sostanzialmente insignificante è la tutela espressasi nel tempo, nonostante alcuni recenti e decisivi impegni, come un’ancora irrisorio per quanto elegante Museo Tuscolano a Frascati, e gli scavi archeologici nell’area, curati dall’Accademia Spagnola - in qualche modo, ancora troppo feticisti nel loro operato nonché espressione di una deterritorializzazione dell’interesse verso l’aera che non ne facilita fruizione e partecipazione.\nInoltre, si può tranquillamente affermare che i cronisti dell’epoca, quali Pier Damiani e Rodolfo il Glabro, e prima ancora Liutprando da Cremona, non erano lontani dal gossip giornalistico odierno, tanto vincolanti erano gli interessi da cui dipendevano e tanto esagerati, e spesso grotteschi, i toni che usavano per raccontare le loro storie. Quello che ancora oggi riusciamo a vedere del paesaggio perduto di Tuscolo è quindi strappato alla polvere: non sono tanto i resti a portarci testimonianze, quanto ciò che è andato distrutto.\nL’entità dei possedimenti tuscolani nei secoli XI e XII, periodo in cui alla potenza dei Conti di Tuscolo segue il loro declino e la definitiva distruzione della città, fornisce indicazioni inequivocabili della loro importanza. Sulla collina al centro della Valle Latina, la rocca e la città dell’antica Tusculum sono ben difese dalla cinta muraria. Le ville patrizie prevalgono sul versante nord-ovest (Frascati) e la suburra si sviluppa verso sud (Grottaferrata), mentre verso est l’Algido (Rocca Priora) è popolato dalle chiese e dai monasteri di Santa Aurea, San Nicola, San Biagio (proprietà dell’Abbazia dei monaci Basiliani di San Nilo), e comprendono anche la chiesa di San Michele Arcangelo e l’antico convento di Sant’Agata fondato da Giovanni di Cappadocia (poi castello della Molara, e oggi Castellaccio – ma l’indicazione tradizionale del convento è contestata dagli scavi dell’Accademia Spagnola, che lo collocano sulla collina di Tuscolo, vicino al Foro).\nI Conti di Tuscolo hanno inoltre feudi e castelli nei territori degli attuali comuni di Frascati, Grottaferrata, Monteporzio, Montecompatri, Colonna, Rocca Priora, Rocca di Papa (che compongono ancora oggi la diocesi tuscolana, già di Labico Quintanense), con propaggini che coinvolgono le attuali zone di Marino, Castel Gandolfo, Albano (Civitas Albaniensis, che ha un proprio episcopato), Ariccia, Genzano, Nemi, Lanuvio, Artena, Lariano, Velletri (Velitris, che ha un episcopato a sua volta, unito dalla Chiesa a quello di Ostia al tempo dell’antipapa Benedetto X proprio per contrastare il potere dei Conti), Zagarolo e Gallicano.\nIl territorio, costituito dai residui del vulcano laziale, ha una sua naturale continuità geografica, e si muove fra dolci colline e piccoli laghi, su cui spicca con i suoi boschi la mole del mons Albanum o Cabuum (monte Cavo). I suoi prolungamenti seguono la via Labicana (grossomodo parallela all’attuale Casilina, e importante direttrice delle basiliche cristiane), la via Tuscolana (che rappresenta una strada minore), la via Latina (parzialmente l’attuale Anagnina, strada decisiva nei traffici verso il sud), la via Appia antica (la via sacra dei Romani). Le strade erano difese da numerose torri, attualmente in rovina, di cui alcune ancora visibili.\nAndando verso Roma, sulla via Labicana possono esser attribuite ai Conti di Tuscolo le fortificazione di Torre Gaia (antica stazione “ad duos lauros”, presso Grotte Celoni), le Due Torri di Caminetti (presso colle Carcariola, dopo lo snodo verso Tuscolo), Torre Maura (antica chiesa di Santa Maura all’incrocio dello svincolo che ricongiunge con la Via Latina), forse Tor Vergata (ora scomparsa) e la Torre di Centocelle (già Torre di San Giovanni, sulla via Palmiro Togliatti), mentre Torrenova apparteneva (con diverso nome) ai rivali Crescenzi (sarà poi dei Cenci e poi degli Aldobrandini); dalla parte opposta, Torre Jacova (dei Colonna, presso Colonna) non esisteva ancora.\nInvece, sulla via Tuscolana, che si congiunge alla via Latina (all’altezza del Raccordo Anulare), i Conti possiedono il monastero fortificato detto di Hierusalem (dal quale deriva toponimo De Salè, ora Torrione Micara, presunto sepolcro di Lucullo), e altre fortificazioni presso la Torre dei SS. Quattro e Tor di Mezza Via (con costruzioni più antiche delle attuali). Sulla via Latina hanno il Torraccio della Marrana (ora lungo la ferrovia di Frascati), il castello di Borghetto (Castel Savelli) e la valle Marciana. La via Appia (antica) è controllata dalla fortificata villa dei Quintili, dal castello di Cecilia Metella, e si congiunge alla via Latina attraverso la valle della Caffarella.\nA Roma, dove i Conti di Tuscolo si definiscono Consoli e Senatori e controllano l’istituzione del papato e le cariche cittadine, sono attestate (seppur non tutte nello stesso periodo) proprietà come il palazzo di via Lata (SS. Apostoli, già casa di famiglia degli Anici, poi abitazione di Teofilatto, quindi palazzo Colonna), il palazzo sull’Aventino (Santa Maria del Priorato, precedentemente legata a San Giovanni, già casa di Marozia e Alberico, donato ai Benedettini cluniacensi, passerà poi ai Templari), zone come il circo di Massenzio e la tomba di Romolo, Silva Candida (via Aurelia) e Porto (Fiumicino), solo particolarmente legati a chiese quali Santa Maria di Via Lata e San Giovanni a Porta Latina. È poi ipotizzabile che venisse già utilizzato anche il sito della Torre dei Conti (già occupato dal Templum Telluris), edificata inizialmente verso il 867 da Niccolo I (probabilmente della gens Anicia, e forse antenato dei Conti di Tuscolo, comunque vicino alla loro estrazione), poi completata da Innocenzo III (dei Conti di Segni, nato a Gavignano, già dal 1153 feudo di Giordano dei Conti di Tuscolo, quindi loro discendente diretto).\nLa potente casa baronale ha nel periodo del suo acme la proprietà anche di zone costiere (Gregorio I è prefecto navalis) come Nettuno, Torre Astura e Terracina (questa sulla via Latina), inoltre tra i monti Lepini e la palude Pontina possiede Ninfa e Norma (l’una al mezzo e l’altra alla fine delle loro vicende), la sua influenza si estende a zone della Tuscia come Galeria (via Clodia), Mazzano (valle del Treja), Celleno (sotto Viterbo, presso il lago di Bolsena) e Vico (presso il lago omonimo, successivamente distrutta dal papato), nella Sabina ha come alleata la filoimperiale abbazia di Farfa, e al sud ha rapporti di parentela con il duca di origine longobarda Gaumario di Salerno.\nCongiunti e discendenti più diretti dei Conti tuscolani sono i Conti di Galeria, i Conti di Segni, i Prefetti di Vico, i Monticelli da Tivoli, i Colonna, gli Annibaldi e i Frangipane, e hanno inoltre intrecci dinastici con discendenti dei carolingi (il papa Giovanni XIIl è figlio di Alberico II e di Alda, figlia di Ugo di Provenza), poi con la casa di Franconia (il conte Tolomeo II sposa una figlia naturale dell’imperatore Enrico V), e relazioni politiche con gli Ottoni (gli stretti e controversi rapporti tra Ottone I e Giovanni XII, e tra Ottone III e Gregorio I). Negli anni intorno al 1000 i Conti hanno anche amministrato, poi sostituiti dai loro rivali Crescenzi (che dal canto loro controllano Praeneste, l’odierna Palestrina), l’ampio territorio di Tibur (Tivoli), sede vescovile e ducato autonomo, che spoliata di beni a favore dei Benedettini di Subiaco, diventa filoimperiale per difendersi contro Roma.\nLe vicende di Tivoli rappresentano un parallelo piuttosto interessante a quelle di Tuscolo, ed un altro elemento di decodifica della storia nascosta di Roma, che riguarda non tanto i monumenti del centro storico e la straordinaria capacità di assimilazione e di ospitalità che l’Urbe testimonia nel carattere composito dell’epoca dei Re e dell’Impero, quanto la spietata pretesa di dominazione e la rigida impostazione militare e fiscale, a cui si collega la sistematica distruzione delle città ribelli, già dal Gregorovius messa in evidenza come azione tipica sia della fase dell’antica Repubblica romana che del Comune medioevale. E infatti, della Tuscolo un tempo potente, oggi non ne resta più traccia.\n2. Memorie\nSe le storie di Tuscolo appartengono a pietre distrutte, spesso i documenti le riportano in modo frammentario e incerto. A Roma, alcune di queste storie sembrano incontrarsi, in tempi e modi diversi, in un palazzo celebre ancora oggi ma per altre attrattive, appartenuto a illustri proprietari che quasi nessuno ricorda, ancora visibile sull’Aventino e nell’antichità noto per essere luogo di sepoltura di Remo, fratello del fondatore della città.\nMolte vicende sembrano concentrarsi nel 1138, quando dopo la morte Anacleto II Pierleoni, antipapa di origine ebraica, Innocenzo II Papareschi prende definitivo possesso di Roma, e assegna quella che all’epoca è perlopiù conosciuta come Sancta Maria de Aventino all’Ordine dei Cavalieri del Tempio di Gerusalemme. I Templari, uno dei più controversi ordini della Cristianità, avevano ricevuto la Regola nel 1128 al Concilio di Troyes da San Bernardo di Chiaravalle, potente alleato del papa. Il palazzo turrito, che con tutti i rimaneggiamenti subiti è ancora oggi visibile guardando al colle dai pressi del ponte Sublicio e di Porta Portese, figura tra i primi insediamenti Templari in Italia, ma già aveva una sua storia, essendo appartenuto nei secoli immediatamente precedenti ad alcuni dei principali antesignani dei Conti di Tuscolo.\nInfatti, agli inizi del 900 è residenza di Marozia, la figlia di Teofilatto, il quale dal 901 figura tra i maggiorenti romani non patrizi nominati dall’esponente carolingio Ludovico III di Provenza. L’origine di Teofilatto è incerta, forse bizantina o ravennate, dove la presenza greca e bizantina nella zona che comprende Aventino e Circo Massimo è attesta da tempi precedenti. A palazzo SS. Apostoli presso la via Lata (attuale via del Corso) esercita la carica di Iudex Dativus e Vestararius, specie d’intendente di finanza, anche a capo delle milizie. Moglie di Teofilatto è la nobile Teodora, Vetusta Senatrix di Roma, forse appartenente alla gens Anicia, secondo alcuni tardi apologeti addirittura alla gens Julia.\nMarozia diviene successivamente moglie dei tre uomini politici più influenti del tempo (Alberico di Spoleto, Guido di Toscana, Ugo di Provenza, questi ultimi due figli dell’altrettanto discussa Berta di Lotaringia), e amante e madre di diversi papi (tra i quali rispettivamente Sergio III e Giovanni XI, presumibilmente tra loro padre e figlio, mentre fu amante di Giovanni X, come già sua madre Teodora), ed è forse l’autentica regina d’Italia di tutta l’età di mezzo, probabilmente l’unica donna nella storia ad incarnare l’espressione piena del potere di Roma.\nSappiamo poi che l’edificio sull’Aventino diventa residenza del figlio di Marozia Alberico II il Grande, dal quale lei viene spodestata, e quindi imprigionata dentro Castel Sant’Angelo. Alberico, che attraverso il padre Alberico di Spoleto rivendica anche ascendenze franco-longobardo, è per ventidue anni signore laico della città, il riconosciuto Princeps Atque Omnium Romanorum. Alberico trasforma il palazzo in monastero cluniacense nel 939 e lo dona all’abate Oddone, il secondo priore dell’ordine benedettino riformista di Cluny; la chiesa interna viene dedicata al mistico greco San Basilio. Figlio di Alberico è Ottaviano, il generalmente malconsiderato pontefice Giovanni XII, il quale comunque incoronando Ottone I di Sassonia rinnova l’istituzione imperiale, con tutto ciò che ne consegue.\nSull’Aventino vi sono luoghi cruciali per il cattolicesimo e la romanità: cerchiamo di focalizzarne caratteristiche e riferimenti, senza considerarne le aggiunte successive all’epoca medievale. La chiesa di San Bonifacio (poi Sant’Alessio), coinvolta nel monastero cluniacense, è ceduta nel 977 da papa Benedetto VII, appartenente ai Conti di Tuscolo e fedele alleato dell’imperatore Ottone II, al monaco orientale Sergio, metropolita di Damasco, monaco basiliano fuggito dalle incursioni saracene. Invece, a Santa Prisca troviamo un fonte dove si vuole che l’apostolo Pietro impartisse il battesimo, tuttora usato nelle funzioni; al di sotto della chiesa, un ben conservato Mitreo mantiene l’affresco della souvetaurilla , sacrificio simultaneo di un ariete, un toro e un cinghiale.\nUna chiesa antica come un tempio pagano è Santa Sabina, fondata nel 422 utilizzando le 24 colonne marmoree corinzie del tempio di Giunone Regina; nel IX sec. le sue decorazioni furono arricchite di finestre in selenite (sostitutivo del vetro). Nell’area è compreso anche il perimetro del santuario di Diana, fatto erigere dal re etrusco di Roma Servio Tullio, che condusse qui il culto, traslandolo dalla zona del lago di Nemi. Ancora precedentemente, come accennato, il monte era conosciuto per aver accolto la tomba di Remo, il fratello ribelle del fondatore dell’Urbe: sembra quindi che il colle abbia la vocazione a nascondere una memoria essenziale quanto problematica.\nNel medioevo l’Aventino, questa parte di Roma ancora oggi quasi nascosta, dopo essere stato sede della casa di Alberico II, diventa luogo di monasteri cluniacensi e basiliani. Successivamente vi hanno residenza due imperatori del Sacro Romano Impero della Nazione Germanica, più o meno altisonanti ma  sostanzialmente effimeri: Ottone III di Sassonia (insediatosi nel 996, nel 1002 è cacciato dal suo luogotenente Gregorio I di Tuscolo), e Lotario II di Supplinburgo (insediatosi nel 1133 grazie a Innocenzo II e s. Bernardo, e poi morto nel 1137).\nNella zona conosciuta come Piccolo Aventino, il monastero Cella Nuova (San Saba), frequentato da monaci greci dai tempi di una (non certa) donazione di Gregorio Magno dell’800, viene concesso da Lucio II Caccianemici ai cluniacesi nel 1144; lo stesso anno i Turchi riconquistano ai Crociati la città mesopotamica di Edessa (Şanlıurfa, Turchia), dove si conserva il volto di Cristo conosciuto come Mandylion, mentre i sovrani cattolici cacciano via gli Ebrei Sefarditi dai regni di Castiglia e Aragona.\nLaddove guerre e religioni oppongono i popoli e segnano le migrazioni, luoghi come i monasteri sull’Aventino permettono l’incontro di diverse generazioni di benedettini latini e basiliani greci, favorendo una confluenza di culture che porterà anche al pellegrinaggio di San Nilo da Rossano verso Roma e al suo approdo a Tuscolo, e quindi alla fondazione dell’Abbazia di Crypta Ferrata (Grottaferrata) su terreni donati da Gregorio I di Tuscolo. Gregorio, già luogotenente e capitano di marina dell’imperatore è il primo effettivo esponente della casata dei Conti di Tuscolo a farsi conoscere con l’integrità del proprio nome. Forse è nipote di Giovanni XII, in quanto figlio di Deodatus, probabile figlio naturale del papa, che compare nelle genealogie in posizione intermedia tra i due.\nL’Aventino va quindi a costituire la sede ideale per i Templari, che ufficialmente si propongono di proteggere i pellegrini diretti verso la Terra Santa. Qui però non parleremo dei Templari, della figura di Ugo di Payns e della circostanze oscure della loro fondazione a Gerusalemme nel 1119 circa, né di quelle altrettanto misteriose del loro scioglimento decretato da Filippo il Bello a Parigi nel 1332 e dello strano destino di Jacques de Molay (potrebbe essere proprio lui l’uomo della Sindone). Non ci occuperemo né degli ambigui simboli dei due uomini su un solo cavallo o della cintura fallica, e delle accuse di sodomia loro inflitte, né delle loro immense ricchezze patrimoniali e finanziare e degli elevati tassi d’interesse praticati. Non faremo riferimento né all’idolo Bafometto, raffigurato con una testa caprina e nel cui nome si può rintracciare la storpiatura di quella del profeta musulmano Maometto, e gli accenni ad una mistica erotica capace di far ascendere ogni impulso.\nNon parleremo né alle vicende del Graal, già definito «oggetto mistico e mistica della storia», conosciuto come la coppa che raccolse il sangue di Cristo crocefisso, di cui si dice sia stato ricavato da uno smeraldo caduto dalla fronte di Lucifero, ma di probabile origine celtica. Non ci interesseremo né dei loro rituali demistificatori delle convenzioni cristiane, dello sputo verso la croce che elevava ad una fede maggiore, né della messa in discussione della divinità di Cristo, né tantomeno di un presunta discendenza sua e della Maddalena, né di eventuali parentele con i re fannulloni Merovingi. Non ci occuperemo né degli scavi da loro compiuti per cercare l’Arca dell’Alleanza o quanto restava del Tempio di Salomone sotto la Cupola della Roccia a Gerusalemme (il Monte Morìa, dove per gli ebrei fu risparmiato il sacrificio del figlio di Abramo Isacco, mentre i musulmani costui è Ismaele e il luogo dell’accaduto è presso La Mecca). Qui stiamo parlando di un edificio e dei suoi diversi proprietari, di questioni di pietre, concrete e materiali, non di storie quasi nascoste sulle quali si è poi esercitato un ricamo di secoli.\nDopo lo scioglimento dei Templari, la chiesa di Santa Maria che già fu il palazzo di Alberico viene assegnato ai Cavalieri di Rodi, e nel 1522 diviene proprietà dei Cavalieri di Malta; una sua sala viene utilizzata anche per le giureconsulte cittadine fino al XV sec. Quanto resta dell’insieme originale, che oggi si distingue per la sistemazione architettonica realizzata nel 1756 da Giovan Battista Piranesi (un’enciclopedia in simboli del mondo templare, elaborata da un aderente alla Massoneria dallo spiccato gusto neo-classico) è un sempre sorprendente buco della serratura dal quale si riesce a vedere in fondo ad una fila di abeti la cupola di San Pietro: che, nell’epoca delle vicende tuscolane, non era la sede papale, ma la chiesa dove venivano incoronati gli imperatori. Per i Templari rappresentava l’immagine di Gerusalemme, e l’intero Aventino era visto come una nave pronta a salpare. Noi invece, perlopiù, vediamo cose diverse.\nPrima pubblicazione: «Controluce» a. 14  n. 4, aprile 2005; «Controluce» 3/XV, marzo 2006, «Lazio ieri e oggi» n. 501, a. XLII n. 1, agosto 2006. Riveduto e corretto.\nFotografia: Fabio De Simoni, “Custode” – Roma 2005."
  },
  {
    "objectID": "posts/pages/2014-09-29-il-tradire-degli-eventi.html",
    "href": "posts/pages/2014-09-29-il-tradire-degli-eventi.html",
    "title": "Il tradire degli eventi",
    "section": "",
    "text": "Donne e religione. Lo Stato Islamico tra comunicazione e realtà. Gli Yazidi da prima della creazione ad oggi. Nubi luminose, presenza divina e tre monoteismi. Veli e ombre in Averroè e Giordano Bruno. Delillo e l’attimo prima del crollo. Breve vita del dirottatore Mohammed Atta. La lunga giornata del presidente Bush. Io, l’11 settembre e le donne. Pluralità e attualità dell’Islam. L’imporsi dell’IS e le macerie. Coalizioni e contrapposizioni. L’Islam e Roma. Il Graal e la Kaaba. Relatività e inesauribilità della conoscenza simbolica. Sultani in esilio tra Oriente e Occidente.\n1. La verità velata\nInfibulare significa asportare clitoride, piccole labbra e parte delle grandi labbra vaginali, quindi cucire la vulva residua lasciandole le funzioni esclusive di organo escretore. Questa mutilazione della sessualità si ripercuote sul feto che, non ricevendo ossigeno dalla placenta, rischia danni neurologici; è anche possibile la rottura dell’utero durante il parto, con pericoli di morte per la donna e il bambino. Diffusa soprattutto nei paesi africani a prevalenza islamica, quali Egitto, Senegal, Guinea, Kenya, Nigeria, e nel Corno d’Africa (in Somalia, Eritrea ed Etiopia può essere praticata anche dai cristiani copti), questa aberrante pratica risale a culture antropologiche precedenti ai monoteismi. [1]\nPresso i sunniti è considerato come facoltativo l’aspetto “leggero” di circoncisione della clitoride, detta anche escissione (khafd), espressamente nominato in un Hadit (sentenza) di Maometto (Abu Dawud – 5271, riportata da al-Tabarani in al-Awsat, e da al-Bayhaqi in al-Shu’ab). In maniera analoga a quanto avviene per la circoncisione maschile, si propone di rafforzare gli aspetti dell’identità di genere permettendo il controllo della libido e un maggiore equilibrio psicofisico. Il taglio di una piccola parte della clitoride, nominata in alcune fatwe come “cresta di gallo”, è obbligatorio (fard) per la scuola giuridica shafiita (metodologica e accurata), mentre per quelle hanafita (ad orientamento evoluzionista), màlikita (rigida e ortodossa) e hanbalita (integralista e censoria) è soltanto raccomandato. [2] Per quanto possa essere reputata salutare, l’escissione non è prescritta dal Corano, nel quale non è neppure ammessa l’interdizione del piacere sessuale femminile, mentre l’infibulazione è considerata dall’Islam peccato grave ed è quindi proibita. [3]\nL’infibulazione di massa sarebbe stata ordinata nello Stato Islamico (IS, già ISIL con riferimento al Levante, ISIS in quanto agganciato a Siria e Iraq - dove come Aqi la formazione era attiva già dal 2004) [4] dal “califfo invisibile” Abu Bakr al-Baghdadi coinvolgendo soprattutto la zona siriana di Aleppo: [5] tuttavia, la voce risulta falsa e riciclata, [6] e inoltre estranea a Mosul e all’area irachena. [7] L’IS dal giugno 2014 diffonde a livello mondiale l’idea di uno stato islamico estendendosi clandestinamente tra sud della Siria e nord dell’Iraq, in contrasto con diverse formazioni politiche e insurrezionali di questi già disastrati paesi ma riallocando alcuni militari di lungo corso, con un numero di aderenti stimato tra 15.000 [8] a più di 30.000 unità, compresi circa 3.000 occidentali non manifesti e ben protetti dai loro passaporti. [9]\nL’IS guadagna visibilità anche grazie a spettacolari decapitazioni di giornalisti, attivisti e turisti di ogni nazionalità, delle quali effettua diligenti riprese diffuse via Internet, altrettanto accuratamente rimosse dai gestori dei server; le decapitazioni nel Medio Oriente non sono una novità, e qualcuno sostiene pure che i video potrebbero essere dei falsi, [10] mettendo così in dubbio la credibilità di chi sembra aver fatto della ferocia e della sua gestione una precisa strategia, come espresso già dal 2004 da un manuale scritto da tale Abu Bakr Naji, che non manca di nominare la pace a sproposito e piuttosto indicativo del trionfalismo integralista. [11] A detta dell’ex agente Cia Snowden, il califfo è stato formato nelle sue competenze militari e comunicative dal Mossad israeliano, mentre l’azione complessiva corrisponde ad una strategia di destabilizzazione, coordinata dalle intelligence americane e inglesi, che tende a creare una zona d’alta instabilità capace di attirare il maggior numero di estremisti possibili; la notizia potrebbe trovare riscontro nella fatto che il “nido di vespe” è reale, ma è priva di documenti di supporto e pretende di spiegare troppe cose senza entrare nei dettagli. [12]\nAl Baghdadi riprende il nome dal primo califfo Abu Bakr, regnante dal 632 al 634, ad uso di un brand senza limiti territoriali che pretende di organizzare statalmente anche forze di diversa provenienza, come testimonia l’ostentato accento cockney con cui colui che i media hanno soprannonimato Jihadi John scandisce i proclami che accompagnano le esecuzioni. [13] Eppure, per quanto possa sembrare paradossale e forse anche capace di provocare invidie, dietro l’immagine truculenta e grottesca l’IS è l’unica formazione che ha un progetto per un territorio irrimediabilmente devastato da troppe guerre, e risulta piuttosto attento al pagamento degli stipendi, alla distribuzione di servizi, alle politiche di welfare e al provvedere al futuro delle nuove generazioni, pur se quasi esclusivamente sul settore bellico. [14]\nUn altro paese piuttosto versato nell’economia di guerra sono gli USA, ma per quanto il presidente Obama stia rinnovando le fome di una retorica bellicista che fece la fortuna e la disgrazia dell’amministrazione Bush jr, i suoi obiettivi sono circoscritti e puntuali, rendendo evidenti tanto le intenzioni di alleggerire le responsabilità dal massacro mediorientale quanto le richieste di collaborazioni con le potenze dell’area e quelle europee. [15] Il quadro regionale sembrerebbe definirsi soprattutto nelle tensioni tra Iran e Arabia Saudita i cui riferimenti, piuttosto che nelle divisioni tra sciiti e sunniti, sono nei conflitti tra uno stato moderno, seppur teocratico e rigido, e una monarchia regressiva per quanto finanziariamente aggiornata, l’uno inviso e l’altro alleato degli USA: attualmente, l’IS tiene i due paesi impegnati in un’alleanza temporanea nella quale però ognuno tende a danneggiare nel lungo periodo l’altro. [16] La Turchia, il cui rilancio come paese cerniera tra Oriente e Occidente ha conosciuto battute d’arresto su ambedue i fronti, è coinvolta da un ampio movimento di terroristi ai confini con la Siria, gli stessi da trent’anni segnati dal conflitto con il PKK: le manovre di pace con i pashmerga kurdi in funzione anti-IS potrebbe favorire il consolidamento del potere di Erdogan e della sua maggioranza. [17]\nL’avvento dello Stato Islamico complica i conflitti intestini dell’area, influenzati  dagli interessi che si concentrano attorno alla Nato, in via di ridefinizione, ai quali si oppongono soprattutto quelli che fanno riferimento alla Russia, implicata anche territorialmente, e al suo vasto sistema di alleanze. In tale contesto, l’azione devastatrice dell’IS potrebbe essere utile a tutti: nessuna parte in gioco gode della fiducia dell’altra, e a complicare la nostra comprensione c’è che, almeno dai tempi di Orwell, manipolare le informazioni è una delle prime linee dei conflitti. [18] Con tutte le loro nobili intenzioni, ne sono vittime anche quelli chi si credono anime belle perché non credono mai alle versioni ufficiali, ma soltanto e sempre al loro opposto: tuttavia, prima di trarre qualsiasi conclusione, è sempre doveroso catalogare dati, compiere confronti e ricostruire contesti, tanto nella gestione delle notizie, così come nelle considerazioni culturali, cercando di decodificare i messaggi, da ovunque provengano, con una cura maggiore della facile indignazione. L’azione dell’IS si alimenta delle conseguenze di conflitti che hanno coinvolto numerosi interessi e nell’affastellarsi di disastri e menzogne è necessario mantenere tanto spregiudicatezza, quanto cautela.\nLe catastrofi non accadono per caso: questo ammonimento è rivolto a tutti, musulmani e no, dallo scrittore magrebino Tahar Ben Jelloun, che ricorda alcune tappe che hanno portato all’autoproclamazione del califfato. Dall’impiccaggione di Sayd Qobt in Egitto del 1946 alla formazione del socialismo laico del Baath in Iraq e Siria, dal colpo di stato di Gheddafi in Libia del 1969 alla commistione tra tribalismo e terrorismo in tutta l’area, dalla rivoluzione islamica in Iran e l’ascesa dei Taliban in Afghanistan del 1979 alla contrapposizione tra sciiti e sunniti attraverso Hezbollah, dall’islamizzazione della rivolta palestinese, nella quale Hamas è favorito dal premier israeliano Sharon contro Arafat, all’escalation di scelleratezze che porta alla distruzione dei Buddha di Bamiyan da parte talebana nel 2001 e nel 2003 all’invasione americana dell’Iraq con cui l’inferno dell’area diventa perenne. Se esiste all’interno dell’Islam un’idea di jihad akbar, di guerra santa (più propriamente grande), questa ha anche un senso interiore e realizzativo, come hanno spiegato nei secoli diverse scuole mistiche e filosofiche; se oggi ci sono attacchi suicidi e decapitazioni, nessun testo sacro li ha mai motivati o giustificati. Eppure, la minaccia dell’IS è reale, grava sull’intero pianeta e va definitivamente contrastata. [19]\nGli attacchi dei miliziani dello stato islamico compromettono in modi brutali e definitivi una millenaria convivenza tra etnie e fedi; dopo la persecuzione di minoranze cristiane, curde e yazide, con fughe verso la totale incertezza di centinaia di migliaia di profughi, siano costretti ad assistere anche alla tratta delle schiave a prezzi di 25 dollari, e come consueto la notizia si compone di dati documentabili e falsificazioni grossolane. [20] L’estinzione degli Yazidi sarebbe particolarmente penosa, considerando che conservano con cura la presunta discendenza diretta dal primo uomo praticando una rigida esogamia per la quale non sono possibili conversioni o matrimoni interreligiosi. Nel sincretismo yazida sono presenti elementi quali circoncisione, battesimo con acqua, culto del fuoco, metempsicosi che procede fino giudizio finale, e la dottrina si organizza soprattutto attorno al Libro della Rivelazione (in kurdo: Cilwe; in arabo: Al Jilwah), stilato precedentemente della creazione. [21] Hanno particolare venerazione per l’Angelo Pavone (in kurdo: Melek Taus; in arabo: Tawuse Melek). il primo dei sette angeli creati da Dio, al quale si ribella rifiutando di inchinarsi agli uomini; le sue lacrime di pentimento ne permettono la reintegrazione come protettore dell’umanità, e una delle forme nelle quali si è manifestato è quella patriarca fondatore Abi Ibn Musafir. [22]\nNell’Islam, con il quale gli Yazidi nel passato hanno avuto diversi conflitti, l’Angelo Pavone trova una corrispondenza in Îblis, colui che per troppo amore della luce divina non si piega nei confronti di un uomo fatto di fango, venendo così condannato. [23] In assonanza con queste credenze, per quanto la religione yazida non sia abramitica, ci sono anche le leggende ebraiche dell’Aggadah, per le quali Satana, il più grande degli angeli e creato dallo splendore di Dio, è geloso di Adamo fatto di polvere e intrattiene relazioni sessuali con Eva generando Caino, cercando in tutti i modi di distogliere patriarchi e profeti dai loro compiti. [24] Il Cristianesimo identifica l’angelo caduto Satana con il serpente dell’Eden, configurandolo come colui che, per costitutiva assenza di amore e verità, inganna gli umani a esaltare se stessi e disprezzare Dio. [25] In tale complesso di storie, il povero pavone yazida potrebbe anche non avere tanto torto nel diffidare degli umani, del cui male non è affatto responsabile: forse, più di tutti al mondo, è stato tradito dagli eventi, o dal modo in cui li raccontiamo.\nIndipendentemente dalle labili capacità d’ascolto dei nostri contemporanei, le civiltà hanno stabilito i propri percorsi con narrazioni che conducono al presente, attive anche nei suoi snodi problematici. Il Corano, il cui archetipo celeste è custodito da una donna, riconosce ad entrambi i sessi gli stessi diritti e condizioni per entrare in paradiso; l’uomo ha un ruolo sociale quasi esclusivo, ma deve supportare tutte le spese familiari; la donna è subordinata, ma dispone integralmente del proprio patrimonio. Nelle diversificazioni della cultura islamica a Minangkabau (Sumatra Occidentale) si registra l’esistenza di una società a dominazione femminile, [26] e mette l’accento sulla necessità di conoscere il Corano e distinguersi dal modello occidentale secolarizzato anche Zain Fateh, principale propugnatrice dei diritti femminili. [27]\nL’usanza del velo non è prescritta dal Corano e appartiene, in genere, ai costumi meridionali, non soltanto islamici, che non riguardano esclusivamente gli arabi. In Turchia, che esprime una società religiosa in uno stato laico, esistono donne occidentalizzate che ne prescindono, ma poiché negli uffici pubblici è stato a lungo vietato, alcune lo considerano simbolo d’appartenenza ed emancipazione. Per Nilüfer Göle, che insegna sociologia a Parigi, il velo indossato dalle ragazze musulmane ne rappresenta la specificità culturale e religiosa, in grado di farle sentire più vicine alle proprie coetanee occidentali che alle loro madri. [28]\nIn Iran, d’osservanza sciita, dove si accompagnano teocrazia e repubblica, il velo è imposto ad una popolazione femminile dalla vasta rappresentanza parlamentare, ma con pochi diritti. Per Reza Aslan, docente all’Università di Scienze islamiche in California, il velo, quale simbolo patriarcale che contrassegna la proprietà della donna da parte del marito, è fuorviante quanto la sua immagine postmoderna di resistenza contro l’egemonia occidentale. Il velo è semplicemente quello che decidono di vederci le donne musulmane, il cui ruolo sociale è conquistato partecipando, dopo secoli d’emarginazione, all’esegesi del Corano. [29]\nUn volto velato indica un carattere di differimento, riproducendo un’idea che non riguarda tanto l’occultamento della luce e caratteristiche di impurità, quanto l’aspetto di tenebra celeste unita alla luce divina, la cui reciproca implicazione è metafora dell’unità. La compresenza di_ nube e divinità è nomina anche un Hadit: «L’inviato di Allah rispose ad una persona che gli chiedeva dove fosse il Signore prima di creare il creato: in una nube oscura sopra la quale non v’è aria e sotto la quale non v’è aria»; nel Corano è scritto «Egli si voltò verso il Cielo quando era fumo, e verso la Terra, dicendo loro: “Venite, di buon grado o per forza”». [30] Per il sufi ’Abd al Karim al-Jili (1366-1403) l’immagine allude alla continuità della creazione: «Egli Si trovava in una nube oscura prima di creare il creato e così rimane dopo averlo creato»; [31] l’uomo che accede all’integralità realizza le proprie possibilità trascendenti e diviene universale (_al-Insân al-Kâmil); [32] giurando fedeltà a Dio sotto l’Albero della Vita gli uomini sono ricompensati dalla Pace e dalla Vittoria della Sakîna, nella quale si esprime la presenza immanente della grazia divina. [33]\nNell’Ebraismo sussiste una comunità di base tra uomini e donne, entrambi esseri umani fatti ad immagine di Dio: [34] non c’è idealizzazione del maschile e del femminile, gli aspetti matriarcali si mantengono nella matrilinearità dell’appartenenza religiosa, il femminismo non ha espresso contrasti con la tradizione, e le esclusioni pretese dagli ultraortodossi non sono rappresentative. Rappresentano l’immanenza della presenza divina le immagini di nube e velo poste sopra l’arca del patto dell’alleanza, custodita tra i due cherubini; [35] cercare di penetrarne il mistero in modi illegittimi può condurre alla morte, come accade a Nadac e Abiu, i due figli di Aronne che accendono un fuoco non loro ordinato. [36] Per la Qabbalah la luce si nasconde nella tenebra internamente alla Shekhinah, l’ultima delle Sefiroth, le sfere di cui si compone la creazione. Come Dio simbolicamente è il Sole e la Luna è sua presenza, [37] è la Shekhinah a indicare, ad un tempo, la presenza divina e l’aspetto femminile della divinità.\nLa Shekhinah è descritta metaforicamente quale nube, così come nell’Islam questa non riguarda la connotazione negativa e oscura dell’impurità, ma l’apparire immanente di Dio. La sua natura e l’origine increata segnano l’identità di Dio con la presenza, nella quale si rivela affermandosi come coesistenza di luce e tenebra. Nel Libro Fulgido (XII sec.) l’ottava sfera corrisponde al giorno di vita nel quale l’uomo deve essere circonciso, la nona e la decima equivalgono alla Shekinah celeste e terrena, la Luce che emana dalla Sapienza, e quindi alla donna a cui l’uomo si unisce come una sola carne e grazie alla quale esiste il mondo. [38] Racconta il cabalista chassidico Nachman di Breslav (1772-1810) che, dopo il peccato di Adamo, questa luce è in esilio per le contrade dell’universo, sotto forma di scintille, nascosta nell’ombra che fa da schermo alla luce. [39] Per il Libro della Figura (XIII sec.), alla fine dei tempi, nel sabato in cui non sarà né giorno né notte, il primo uomo e la presenza divina verranno riunificati e tutto sparirà. [40]\nDopo la diaspora, la Shekinah è, come Israele, sparsa su tutte le terre: è ovunque, anche nel cuore dei gentili, occorre cercarla persino nella tenebra e nel male, abissi nei quali gettarsi per liberare le luci nascostevi da Dio. Questo fu compreso in modo particolare dai chassid, diffusi soprattutto in Polonia; questa luce, rapita, calunniata e sottoposta a tutte le debolezze umane, splende sempre in trionfo. [41]\nLo scrittore Pietro Citati ha suggestivamente affermato che Bibbia e Corano suonano una stessa musica, orchestrata diversamente: occorre quindi riconoscere i modi diversi con cui un tema è eseguito, nonché le dissonanze tra un passaggio e l’altro. E come una fiaba che non smette mai di essere narrata, questa musica è sottoposta a continue variazioni; e così, nel Cristianesimo il concetto di Shekinah si ritrova, con diversa configurazione, in quello di Parusia, che indica la pienezza della presenza divina in Cristo: tale presenza è storica in seguito all’incarnazione, «come il lampo esce dal levante e si mostra nel ponente», [42] escatologica nel giorno del giudizio, che «verrà come ladro nella notte», [43] presenza posta accanto a se stessa e la cui imminenza è sospesa nella tensione inesauribile tra il già e il non ancora. [44] In questo quadro dottrinario, il racconto della Genesi è letto considerando l’umano come costituito da uomo e donna insieme, San Paolo ne rimarca il destino ad unirsi in una sola carne, [45] comportando particolari regolamentazioni della sessualità, mentre aspetti del femminile sono reintegrati nel divino attraverso la figura della Vergine Maria. L’esclusione delle donne dal sacerdozio e loro subordinazione sociale si accompagnano a idealizzazioni del femminile e forme di ginecocracrazia ambedue diffuse quanto differenziate.\nNei miti del Cristianesimo gnostico presenza e pienezza divina si associano nella vicenda di una donna sottoposta a violenza e di una luce costretta a pervertirsi: la Pistis Sophia (II sec. d.C.) narra le vicende delle anime precipitate, degne di risalita possibile oppure destinate a perpetuare i tormenti; a volte, si può cadere per troppo amore e il tendere alla luce può confondersi con l’ottenebramento.\n«Guardai, o luce, alle parti inferiori e vidi una luce: pensai: voglio recarmi in quel luogo a prendere quella luce. Andai, e mi trovai nelle tenebre del caos inferiore». Il lamento di una sapienza caduta vittima dell’«Arrogante» ancora parla alla nostra umanità confusa, e un «grande splendore» misto a «densissima oscurità» si rivela negli «arconti del destino» _presenti nel tredicesimo eone, che indicano fine del tempo e compimento dell’«eredità della luce», legate alla rinuncia della «notte del mondo degli uomini»_. [46] Conoscere se stessi è un processo difficile e penoso, non basta la parola, occorre anche perdersi.\nNel Cattolicesimo il tema della* «tenebra luminosissima»*, legato alle preoccupazioni di vedere e conoscere oltre la visione e la conoscenza ordinarie, attraversa il De vita Moysis (IV sec.) di Gregorio di Nissa e la Kephalaia Gnostica (IV sec.) di Evagrio Pontico, approda nel De Mystica Theologia (V sec.) di Dionigi l’Aereopagita, per il quale la non-conoscenza sorpassa ogni intelligenza, e riemerge con l’oscurità che purifica l’anima per dischiuderla alla luce della «notte oscura» di cui parla Giovanni della Croce (1542-1591), conferendo anche agli stati d’angoscia una componente elettiva. In Oriente, lo Zhuangzi (IV-III sec. a.C.) taoista nomina la «conoscenza del non conoscere» indicando l’ignoranza quale sapere supremo, mentre il Tantra nel Kunjed Gyalpo (XVI sec.) si riferisce al «vedere che non c’è nulla da vedere». [47] In modi che orientalismi e new age non permettono di comprendere, anche la mistica è amore di sapienza.\nIn Occidente dal V sec. a.C. il non sapere socratico apre le porte alla conoscenza razionale, dalla quale sorgono filosofia e scienza, il vedere cose che sono idee, l’afferrarle attraverso il concetto, il disporle nelle forme della conoscenza discorsiva. Nel XX sec. Heidegger, erede della ricezione tedesca della sapienza ellenica, recupera alla realtà rappresentata una verità quale “non nascondimento” (in greco aletheia) per la quale il mondo è luogo di un Essere che splende nella tenebra. Tra questi punti estremi, il discorso assume numerose pieghe.\nPienamente aristotelico e autenticamente musulmano, nel medioevo andaluso Averroè attinge ad un razionalismo non limitato alle attività dell’intelletto. La conoscenza massima è quella di Dio, tutto procede da lui: la nostra è imperfetta, sempre successiva alla cosa conosciuta. [48] Un’unica verità si presenta differentemente, ma in modo non contraddittorio, su diversi piani di comprensione. Indagando la conformità della filosofia al Corano e alla Sharia, quindi se sia lecita, proibita oppure obbligatoria, [49] Averroè stabilisce che è lecita solo per i sapienti: per la maggior parte degli uomini è sufficiente aderire al senso letterale dei testi sacri, validi per tutti. [50] Tuttavia, contro ogni dogmatismo e autoritarismo, allo studioso è permesso persino sbagliare, nessuno può impedire a qualcuno di prendersi cura della propria formazione. [51] In una scena del film Il destino (1997) di Youssef Chanine, il filosofo prende un libro scampato alla distruzione delle sue opere decretate dagli integralisti dell’epoca, gli Almohadi, e lo lancia tra le fiamme, affermando: «Il pensiero ha le ali, e nessuno può impedirgli di volare».\nGli fanno eco le parole pronunciate sul rogo da Giordano Bruno e riportate nel film (1973) di Giuliano Montaldo: «Tremate più voi giudici nel proferire la sentenza che non io nell’ascoltarla.» In modi lontani da ogni ortodossia, tra i tempi antichi e quelli moderni, Bruno aveva affermato che le religioni rivelate sono contronatura e intrise di superstizione, pur se socialmente utili in quanto sanno tenere a freno gente incolta e «rozzi popoli». Il suo pensiero riconosce la connessione del reale e il carattere mediato della conoscenza: nelle forme materiali, che hanno carattere composito e sono il lascito di un’ombra sempre sul punto di tornare sulla terra, la luce non cancella mai del tutto le tenebre. Segnala Roberto Esposito che la filosofia di Bruno è aperta ad ogni sperimentazione stilistica e testimonia una cultura ancora cattolica in quanto universalista ma ormai non esclusivamente cristiana, una forma mentale già scientifica seppur lontana dall’appiattimento meccanicista, ancora ricca di sviluppi possibili così come l’universo che descrive si compone d’infiniti mondi. [52]\nUna nube di luce e tenebra sembrerebbe ritrovarsi anche nei primi tre minuti dell’universo. La moderna cosmologia suppone la presenza di una sostanza gassosa e densa, miscuglio indifferenziato di materia e radiazione in equilibrio termico perfetto, in rapida espansione in ogni punto. Il progressivo raffreddamento di questa sostanza porta alla formazione di nuclei stabili che, unendosi agli elettroni, permettono gli atomi. Quindi, la materia si libera dalla radiazione rilasciando come residuo l’elio che ancora prevale nell’universo, strutturando le stelle che ancora scaldano mondi. Tuttavia, questo convincente racconto non può prescindere dal valutare le proprie condizioni di possibilità: l’addensamento omogeneo di fotoni ed entropia oggi riscontrabile potrebbe quindi conseguire da condizioni iniziali e da uno stato generale completamente opposti rispetto all’eterogeneità e all’isotropia che ci permetto di supporre le osservazioni compiute nella nostra regione di universo. [53] La scienza, per essere tale, deve ammettere che non tutto è osservabile e che quanto lo è non sempre comprova qualche ipotesi, e certamente è difficile ricostruire quella manciata di righe scarabocchiate che precedono quanto chiamiamo creazione. La verità, come la bellezza, gioca spesso con i suoi veli.\nPer Averroè rivelazione religiosa e ricerca filosofica sono distinte, ma convergono: la religione conduce alla saggezza (hikmat) attraverso modi condivisibili da tutti gli uomini, mentre la filosofia (falsafah) riserva le sue «felicità» ai pochi che possono comprenderla e praticarla. [54] Se la scienza divina è unica in entrambi i modi di conoscenza, la filosofia riguarda, in maniera piuttosto aristotelica, «la conoscenza dell’esistente in quanto tale». [55] Henry Corbin precisa che l’intelletto umano, per poter percepire Dio, definito quale l’intelletto agente, deve divenire intelletto in atto; in questa unione, l’intelletto agente percepisce se stesso particolarizzandosi momentaneamente in un’anima umana: in ogni atto umano di conoscenza, Dio ogni volta conosce se stesso. [56] La «doppia verità» è pertanto una teoria che non appartiene al suo pensiero, per cui ogni conoscenza individuale è vera soltanto quando le immagini dei sensi sono rese intellegibili dall’intelletto divino separato. Afferma Borges che Averroè, chiuso nell’ambito dell’Islam, mai conobbe il significato di tragedia e di commedia: [57] noi, mentre il fanatismo continua a funestare ogni sponda e fin troppo coinvolti da tragedie e commedie, possiamo forse semplicemente chiederci quanto il volo del pensiero possa, anche impercettibilmente, essere avvistato, pur se soltanto nelle sue immagini o nelle sue ombre.\nBruno considera che nella mente non possediamo le idee, ma le loro ombre, il conoscere procede da queste e ne varca di continuo la soglia. Il suo primo testo De umbris Idearum (1582) presenta una complessa sistematica, ancorata nelle sacre scritture e coerente con la logica a base alfabetica lulliana, ma già tipica di Bruno. All’ombra dell’albero della scienza, l’uomo ottiene cognizione del vero e del falso, le forme sono ombre, l’intelligenza è lume, il mondo non è del tutto oscuro, ma «repentina luce» acceca gli occhi, ben aperti in chi conosce. Tenebra e luce sono tracce del vero e del falso, partecipi di ambedue: l’ombra è «o traccia di tenebra nella luce, o traccia di luce nella tenebra, o composto di luce e tenebra». Nelle ombre è cercata l’impronta delle idee per distinguere una bellezza sempre accompagnata a varietà e per ricondurla così ad unità, ogni diversità con cui la natura giunge alla luce chiede di essere scelta nei suoi specifici aspetti. [58] Un sinonimo del verbo scegliere è decidere, il cui significato è tagliare: quanto diviene reale precipita da un taglio che non è quello di un bisturi e non può essere cauterizzato. Ferite e crolli che segnano ogni vita chiedono di essere guariti, ma perché ciò accada occorre riconoscerli. Eppure, spesso rifiutiamo le opportunità offerte dal travaglio del mondo.\n2. Raccontare il crollo\nL’oscura iridescenza di una nuvola di fumo e polveri ha sovrastato le Torri Gemelle di New York nel giorno del loro crollo. Nel dicembre 2001, uno dei primi scrittori a prendere la parola dopo tale immensa ferita e a rispondere a quelle che lui stesso chiama «le rovine del futuro» è Don Delillo. [59] Se le Torri Gemelle rappresentavano la possibilità di raggiungere ogni limite, teorico e tecnologico, nessuno ha saputo stare al passo con il loro crollo, nemmeno con l’immaginazione. Il gesto terroristico di pochi ha cambiato l’orizzonte trascinandolo indietro nel tempo e nello spazio, raccontando compiutamente il mondo con l’assenza di logica propria dell’apocalisse. La storia già la sapevamo, ma ancora non vogliamo ammetterla e sembra sempre troppo presto per essere compresa; è la storia per la quale mercati e investimenti sono privi di limiti e controlli, le multinazionali hanno più autorevolezza dei governi e la finanza scolpisce le coscienze.\nQui dove siamo, il poco tempo di cui ormai ciascuno dispone è sempre più scarso, compresso e distorto ed è ormai impossibile separare il linguaggio dal mondo che lo provoca, al punto che si crede a tutto oppure a niente con medesima imbecillità e pari stoltezza. Un cambiamento potrebbe però ripartire proprio dalle Torri, laddove sia possibile immaginare il momento di terrore primordiale che disperatamente precede politica, storia, religione. Disertando ogni paragone, l’evento afferma la sua irriducibile singolarità: «C’è qualcosa di vuoto nel cielo. Lo scrittore cerca di dare memoria, tenerezza e senso a tutto quel vuoto urlante.» La democrazia è violentata dalle ingiustizie, il futuro va incontro alla sua fine e lo scrittore si unisce alla preghiera di una donna musulmana. [60]\nDelillo ripercorre le sue motivazioni lucide e non-apocalitttiche di autore visionario e non visivo, che presuppone le immagini dipingendo con il bianco e nero delle parole un mondo ridotto a finzione, trasformato dalla finzione della scrittura. [61] Così in Rumore Bianco (1984): «Non dobbiamo aggrapparci artificialmente alla vita, e neanche alla morte. Non si fa altro che procedere verso le porte scorrevoli. Onde e radiazioni. Guarda come è tutto ben illuminato. Questo posto è sigillato, concluso in sé. È senza tempo. (…) Qui non moriamo, facciamo acquisti. Ma la differenza è meno marcata di quanto si creda.» [62] Traditi dai nostri giorni giovani e da fiducie troppo semplici, tra un lasciarsi consumare e l’altro, quanto quel giorno cadde continua a cadere e non c’è scampo, se non nella polvere. In un mondo capovolto che gira veloce e inconcludente, il vuoto lasciato dalle Torri è gemello di quel vuoto d’idee di una realtà frammentata che vortica in una fine incapace di finire.\nLa frammentarietà riguarda anche il comporsi d’ogni giorno tra fiabe e routine, ritagli di giornale e cose che non quadrano. Nel mattino di un giorno che tutti ricordano, nei cieli d’America tra le 07:59 e le 08:42 quattro aerei vengono simultaneamente dirottati da attentatori suicidi. I diciannove sospettati appartengono ai paesi arabi (un egiziano, un libanese, tre degli emirati, quattordici sauditi), sono d’estrazione sociale agiata e hanno lunga esperienza nei paesi occidentali, non provengono da qualche povero assediato villaggio palestinese e nemmeno rappresentano l’Islam in genere. Il ruolo dell’amministrazione americana è stato criticato e quindi imputato di connivenze: quelle locate ai piani alti del mondo finanziario sono ampiamente documentabili, ma questo non equivale a dire con arrogante semplicioneria che a far crollare le Torri siano stati la Cia, il Mossad e Bush in persona. [63]\nSe non siamo così idioti da identificare le informazioni con i fatti, non dovremmo faticare troppo ad ammettere la parzialità di tutto ciò che sappiamo, nonostante facili e false certezze possano abbagliare, portando a strutturare eventi ingannevoli, lacunosi e contraddittori nella narrativa di seconda scelta delle news. Il problema è che nelle nostre infinite mille e una notte, troppi veli impediscono di comprendere chi sia davvero Sherazade, la narratrice infinità: costei è forse dietro il profilo di Mohammed Atta, il presunto capo del dirottatori e pilota del volo 11 (il primo, che raggiunge la Torre Sud), oppure si nasconde nella pieghe della giornata del presidente Usa Bush jr?\nMohamed Atta nasce nel 1968 in Egitto da genitori d’origini saudite. [64] Arriva in Florida dal maggio 2000 con l’inseparabile “cugino” Marwan Al Sherhri che a sua volta si schianterà con il volo 175 sulla la Torre Nord. Atta nel 1999 ad Amburgo consegue una laurea in architettura e pianificazione urbana, occupandosi anche durante soggiorni di studio del paesaggio urbano di Aleppo; si distingue per serietà intellettuale, e nella sua tesi critica l’influsso occidentale sulla città mediorientale. [65] Colleghi e docenti lo ricordano come interessato alla convivenza tra etnie e fortemente critico nei confronti del regime di Mubarak, della persecuzione verso i palestinesi e del progresso occidentale. [66] Nel documento della commissione finale, diventa antisemita e antiamericano, con forti riserve anche verso l’Iraq di Saddam Hussein; l’inizio del suo integralismo terrorista viene fatto coincidere con il pellegrinaggio alla Mecca (hajji) del 1994. [67] Le varie narrazioni sono discordi su diversi dettagli.\nSecondo l’ufficio di Polizia Criminale tedesco vive per un periodo a Bakoti, 8 chilometri da Maglaj, Bosnia centrale; secondo alcuni testimoni al processo contro Milosevich è nel conflitto jugoslavo che matura la sua svolta jihadista, influenzato dallo yemenita Ramzi Binalshibh. [68] Una sua presunta partecipazione ad un attentato contro un autobus israeliano a Gerusalemme è smentita dal generale di brigata David Tsur come caso di omonimia. [69] Secondo versioni fornite dalle intelligence americane e tedesche l’affiliazione ad Al Qaeda avviene nel 1999: mentre si reca in Cecenia per combattere i russi, lui e altri integralisti sono condotti in Afghanistan. [70] Secondo altre fonti è lui a radunare gli altri futuri piloti della morte, chiedendo aiuto a Bin Laden soltanto in seguito. [71]\nGli inseparabili Atta e Al Sherhri si esercitano con simulatori di volo per il Boeing 721 in Florida, al Sim Center di Palaka, risultando “un po’ timidi”; [72] frequentano in seguito la Huffman Aviation di Venice, una delle due scuole di volo nelle quali sembrerebbero aver preso le loro qualifiche tutti i dirottatori piloti, da poco acquisita dall’olandese Rudi Dekkers, che pur se sprovvisto di esperienza nel settore la lancia a livello internazionale, fornendo persino i moduli per l’immigrazione. [73] Il 23 agosto il Mossad consegna il suo nome alla CIA insieme a quelli di altri diciotto presunti terroristi in procinto di compiere un attentato; il suo è uno dei quattro dati per certi, ma la lista non viene presa in seria considerazione. [74]\nIn preparazione dell’attentato, i due cugini percorrono tra il 6 agosto e il 9 settembre più di 3.200 miglia spingendosi oltre le destinazioni ovvie e opportune con macchine prese a noleggio all’agenzia Warrick di Pompano Beach, Florida, comportandosi da perfetti clienti [75] e riconsegnando regolarmente le vetture. [76] L’8 settembre i due più un terzo, in giro per l’America, si fermano ad un bar di Hollywood a bere alcolici e giocare ai videogame; Atta si lamenta per il conto, ostentando la qualifica di “pilota delle American Airlines”, e viene anche smarrita nel bar una copia del Corano. [77]\nSempre l’8 settembre, Atta risulta essere anche a Laurel, nel Maryland, dove invia a Dubai attraverso il Western Union di un Giant Food 5.000 dollari a Mustafa Muhammad Ahmad, esponente di Al Qaeda. [78] Inoltre, un finanziamento di centomila dollari è spedito ad Atta dal Pakistan dal capo dell’intelligence pakistana ISI (Inter Services Intelligences) Mohammed Ahmad attraverso lo sceicco terrorista Ahmad Umar. [79] Il 9 settembre Atta vola a Boston. [80] Altre piste vedono lui e altri presunti kamikaze ubriacarsi nei bar e lasciarsi andare in comportamenti tipici del disprezzato mondo degli infedeli.\nAlle 07:59 da Boston (con 14 minuti di ritardo) parte il Boeing 767 del volo American Airlines 11; l’hostess Madeline Amy Sweeney comunica al responsabile dei servizi di volo che quattro dirottatori hanno ucciso due assistenti, hanno tagliato la gola ad un passeggero e sono entrati nella cabina; la telefonata si interrompe quando sono avvistati «acqua e palazzi». [81] A tale testimonianza si aggiunge, con alcune varianti relative ai sedili occupati dai quattro dirottatori (cinque per l’FBI), quella della hostess Betty Ong, che alle 08:27 riferisce alla compagnia che un passeggero e due assistenti sono stati pugnalati mentre un terzo respira con l’ossigeno. [82] Il volo procede verso il mare e i palazzi e tra le preghiere a tutti noi dedicate, Betty ormai sa di essere morta. [83] Il primo schianto sul World Trade Center è alle ore 08:46:26.\nUna borsa appartenuta ad Atta e lasciata nel baule della macchina, rivela al suo interno un passaporto saudita, una patente di guida internazionale, una copia del Corano, una cassetta di tipo religioso, una videocassetta su come si pilotano i 757 e i 747 [84] e una sorta di testamento in arabo in cinque pagine, del quale copie autografe vengono ritrovate anche in altre circostanze legate agli attentati, come il parcheggio dell’aeroporto di Dulles o tra i relitti del volo 93. [85] Le cinque pagine dell’opuscolo in arabo rivelerebbero alla missione suicida: «ricorda tutte le cose che Dio ha promesso ai martiri.» [86] Forse questo è stato anche l’ultimo pensiero di Atta prima dell’impatto.\nQualsiasi cosa significhi verità, non tutte le storie possono essere vere. Il giornalista investigativo ed ex agente CIA Ruppert evidenzia che, se informazioni e messaggi sembrano alquanto dubbi, le circostanze dei ritrovamenti sono piuttosto ambigue; [87] l’FBI nota che la scatola nera dell’aereo non poteva più fornire informazioni in quanto danneggiata dalle fiamme. [88] Ad ogni modo, il 12 settembre, giorno successivo agli attentati, Atta risulta in vacanza sul Mediterraneo e telefona a suo padre, che sembra voler scagionare il figlio da ogni ipotesi accusatoria; [89] nel luglio 2005, questi afferma dimostra di approvare gli attentati di New York e anche quelli di Londra, «inizio di una guerra religiosa che durerà cinquant’anni e che vedrà molti combattenti come suo figlio». [90]\nIl presidente Bush jr inizia la giornata con due giri di jogging in un campo di golf, quattro miglia e mezzo; si trova a Longboat Key, in Florida, stato retto per un mezzo miracolo elettorale mai chiarito dal fratello Jab. [91] Esce dall’hotel, seguito da addetti ai servizi segreti e alla sicurezza, costantemente informati. Andrew Card, capo dello staff, gli dice qualcosa in un orecchio; un reporter gli chiede se sa cosa sta accadendo a New York, lui risponde affermativamente, aggiungendo che dopo avrebbe «sarebbe tornato sull’argomento». [92] È il suo momento di terrore prima dell’impatto: deve affrontare dei bambini, mica è cosa facile.\nAlle 08:46 circa, mentre il corteo di automobili presidenziali è in movimento, la telefonata di un collega avvisa la reporter Sonya Ross del primo schianto. [93] Nello stesso momento, mentre tutto il mondo è a conoscenza dell’accaduto e centinaia di persone cercano salvezza dalle Torri in fiamme gettandosi nel vuoto, Bush Junior è nel salone della scuola elementare Emma E. Booker di Sarasota a promuovere le politiche educative dell’amministrazione. [94] Si mette in posa per la foto con insegnanti e studenti e in aula sono presenti stampa e televisione, che compie parziali riprese. [95] Passando in un’altra sala, accompagnato dal Segretario all’istruzione Ron Paige e dal vicegovernatore della Florida Frank Bogam, il capo dello staff Card gli comunica qualcosa rispetto al volo 11. [96]\nUn attimo dopo l’attacco alla Torre Nord, gli fornisce notizia dell’accaduto il vice-capo dello Staff presidenziale Karl Rove; mentre sosta in una sala privata, il Consigliere per la Sicurezza Nazionale Condoleeza Rice lo informa di un* «terribile incidente».* [97] Mesi dopo ad Orlando, durante una convention di cristiani evangelisti, rispondendo alle domande di un ragazzo di nome Jordan, il presidente si prende più di una licenza su fatti che già l’informazione non ha mai trasmesso nello stesso modo; racconta di aver visto in televisione la scena del primo schianto (proprio quella non trasmessa in diretta)  commentando: «Quel pilota è davvero terribile!»; scopriamo anche che una delle sue prime reazioni fu «allertare le forze armate». [98]\nAlle 09:00 il presidente è con diciotto bambini del secondo grado ad ascoltare una favola su una capretta. Si congratula delle loro capacità di lettura e li interrompe  dicendo: «Ma questa deve essere la sesta elementare!» [99] Alle 09:05, due minuti dopo il secondo attacco al WTC, Andrew Card, sussurra all’orecchio di Bush dell’avvenuto schianto del secondo aereo, e che* «l’America è sotto attacco»*. Il presidente «si rabbuia per qualche istante». [100] La situazione è drammatica. Lui è l’unico che può dare ordini decisivi, come quelli di abbattere un aereo civile.\nAnche l’Air Force One, l’aereo presidenziale, si configura come bersaglio: lo afferma una telefonata ricevuta alle 09:00 dalla Casa Bianca, in seguito smentita. [101] Lo stesso pomeriggio la notizia è confermata dal Procuratore Generale John Aschroft, [102] dall’addetto stampa della Casa Bianca Ari Fleisher che utilizza anche la frase in codice «Angel is next» [103] e dallo stratega politico di Bush e azionista Enron Karl Rove, che paventa da parte dei terroristi una conoscenza accurata delle abitudini del presidente. [104] Basandosi sul dato che il nome in codice dell’aereo viene cambiato ogni giorno e su alcune informazioni fornite dalla intelligence israeliana, lo storico Webster Griffin Tarpley riconduce il messaggio all’ultimatum della fazione golpista dell’apparato statale e governativo statunitense e responsabile anche dell’attentato di Okhlaoma, che avrebbe così imposto le proprie politiche. [105]\nBush non sembra fronteggiare la situazione in nessun modo. Non lascia la scuola, non la fa evacuare, non la fa proteggere, non interviene per assicurarsi che l’aeronautica militare svolga il proprio compito, non convoca una riunione di emergenza, non si consulta con nessuno. Non menziona nemmeno gli eventi di New York, ignora le richieste dei servizi segreti, continua ad ascoltare deliziato i bambini leggere la fiaba della capretta. Non sembra preoccupato. [106] Per un militare esperto come Stan Goff, il fatto che mentre accade un «evento senza precedenti» _il presidente perseveri in disarmanti banalità fornisce la netta impressione che la versione ufficiale sia «una storia costruita»_ dal governo. [107]\nAlle 09:06 Washington trasmette a tutte le strutture del traffico aereo nazionale del sospettato dirottamento del volo 11, informando d’emergenza il Pentagono, mentre alla stessa ora il Dipartimento di Polizia di New York trasmette: «È stato un attacco terroristico. Avvertite il Pentagono». [108] Alle 09:25 il Centro FAA di Herndon proclama il divieto totale di decollo per qualsiasi aereo su tutto il territorio nazionale, mentre agli aerei in volo è permesso di seguire regolarmente la loro tabella di marcia. Alle 09.30, l’aereo è a dieci minuti dal suo obiettivo, il coordinatore nazionale per la sicurezza e l’antiterrorismo Richard Clarke ordina la chiusura immediata di tutte le ambasciate statunitensi nel mondo, l’innalzamento del livello di allerta in tutte le basi militari, l’immediato imbarco del Presidente Bush sull’Air Force One. [109]\nAlle 09.30 stesse, il presidente convoca presso la biblioteca della scuola di Sarasota una breve conferenza stampa, a cui assistono circa 200 persone. Dichiara: «Questo è un momento difficile per l’America» e «il terrorismo non avrà la meglio sulla nostra nazione»; conclude dicendo che tornerà immediatamente a Washington e chiede: «unitevi a me per un momento di silenzio». [110] Soltanto alle 10:00, a bordo del suo aereo personale, avvisa il vicepresidente Cheney e le forze armate; si reca poi alla base di Barkdsale in Luisiana e al comando strategico di Offtut nel Nebraska, rientrando a Washington alle 19:00. [111] A detta dell’ex presidente, l’11 settembre ha saputo chiarire il ruolo dell’America e ha dischiuso grandi opportunità. [112] Qualsiasi cosa si possa inventare, non tutte le storie possono essere vere.\nIo pensai ad uno scherzo. L’attimo prima, pensavo ai fatti miei. Non vedo televisione, e così ricevo la notizia da un ufficiale in divisa, come una comunicazione formale in piena regola. Pomeriggio inoltrato, sono sotto casa a Frascati, faccio l’autostop. Passa Marco, un mio amico capitano dell’aeronautica ex-punk: uno di cui ti puoi fidare, quando ci incontriamo succede sempre qualcosa. Si accosta al finestrino biascicando parole sconnesse su aerei e grattacieli. La sintonia della radio cade di continuo. Poche parole tra noi. Un’impotente serietà carica di nobili sentimenti. Il crollo appare incorniciato nello sfondo della cucina di Pasquale, mentre prepara le crêpes alla Nutella ai ragazzini intenti a fare i compiti. Conveniamo che sarebbero stati necessari anni per capire cosa cazzo fosse davvero successo, se qualcosa si fosse arrivati a capire mai. Mi sottopongo quindi ad una severa lezione di tromba per ridimensionarmi dopo tre trionfali giorni di jam session.\nA Subaugusta prendo la metro verso l’altra parte di Roma. Tutto normalmente normale, inespressivo, sfuggente: come se le stragi fossero roba di tutti i giorni e infatti è proprio così. Mentre scrivo qualcosa che non sono queste righe, parlo con un tizio, autore di gialli, avvelenato con le case editrici, sicuramente un killer mancato. Quindi arriva notte e qualcosa sembra essere esploso davvero: tipo innamorarsi. È una questione d’odori sottili, d’inattese iridescenze. Neri capelli sul suo viso dipinto. Lo schermo resta acceso, in un’altra stanza, tutto continua a cadere a pezzi. Meravigliosi i nostri sessi si uniscono. Come nube. Come lampo. Poi, non siamo durati nemmeno quattro giorni, molto meno di qualsiasi conflitto armato. L’avevo incontrata a villa Mondragone ad un convegno di filosofia monumentale, costoso e inutile; eravamo andati al lago e in giro per osterie, sembrava tutto molto bello. _Gli piaceva dipingersi la faccia, quasi come fosse un velo, si chiamava come me. «Sei appiccicoso?»_ - _«Soltanto se stiamo troppo vicini.»_\nDifficile ricostruire il senso della convivenza globale quando non ci sopportiamo nemmeno da soli.\n3. Califfati e crociati\nL’Islam non ammette separazione tra sfera temporale e spirituale e ogni riforma deve essere nella tradizione (turath); l’assenza di secolarismo non esclude l’accettazione del mondo moderno, permettendone piuttosto la molteplicità e rompendo il monoculturalismo occidentale, [113] il quale risulta del resto un costrutto convenzionale laddove furono gli arabi a trasmettere la conoscenza di Aristotele e a concepire algebra e alchimia. Delle «scienze degli antichi» (ulum al-awail) l’Islam valorizza gli aspetti operativi delle conoscenze scientifiche e l’elemento introspettivo del neoplatonismo; ne respinge tanto l’idea di paideia, che ponendo l’uomo al centro nello sviluppo della sua personalità risulta incompatibile con il teocentrismo, quanto gli elementi dualistici dello gnosticismo, che contraddicono la presenza nel mondo del Dio infinitamente misericordioso.\nNell’850 la comunità filosofica dei Puri di Basra, che consideravano Socrate come il più grande saggio dopo Gesù, formula 51 trattati sulla scienza ellenistica da assorbirsi nell’Islam. L’influenza di Aristotele è riscontrabile nei precetti della Poetica applicati da Al Farabi, Avicenna e Averroè, nell’impegno di Ibn al-Mu’tazz sulla Retorica, mentre Al Kindi tenta di conciliarlo con il creazionismo; tuttavia, è proprio il discorso sulla creazione a fare in modo che il mondo necessario ed eterno di Avicenna venga considerato eretico. [114] Averroè pur ammettendo l’eternità di una materia che contiene modi indeterminati tutte le forme riconosce che l’unico immortale è Dio, escludendo che abbia emanato il mondo e inserito le realtà ideali nella materia: definito con terminologia aristotelica intelletto agente, è il garante della conoscibilità del mondo. Il pensiero del filosofo andaluso permette di affrontare la crisi del soggetto conoscente, destituendo le parzialità e le egemonie di visione nascoste nella sua pretesa identificazione con la coscienza ma salvaguardando al contempo le esigenze di metodo critico e intersoggettività.\nIn base ad una lettura rigorosa e originale di Averroè, il filosofo egiziano Mohamed Abed Al Jabri ha affermato l’esigenza e la possibilità di una via islamica alla democrazia, laddove i principi sono presenti nel Corano, negli Hadit e soprattutto nel principio della shurà, “consultazione”, che consente ai musulmani di appropriarsi del presente appellandosi alla propria cultura, senza subire importazioni dall’Occidente. Questo pensiero, alla base anche delle tensioni della primavera araba, ancora deve dispiegare i suoi potenziali, e può coinvolgere un Occidente in piena paralisi a ritrovare la sua capacità dinamica di rapportarsi ad altro. Le difficoltà che riguardano il mondo musulmano a detta di Al Jabri vengono da una parte dalla progressiva perdita della dimensione razionale e scientifica, che il pensiero andaluso aveva elaborato sulla base dell’Islam più autentico, e dall’altra dalla connivenza con il potere che ha spesso limitato e corrotto gli intellettuali musulmani, portando alla persecuzione di figure quali lo stesso Averroè, il cui pensiero viene poi divulgato con diversi frantendimenti da ebrei e latini.\n«La ragione è una lanterna che illumina le tenebre, ma a volte occorre saperla portare anche in pieno giorno»: l’intento del filosofo egiziano è quello di eludere gli oscurantisti misticheggianti più diffusi e superare le difficoltà politiche della conciliazione tra tradizione e presente stabilitesi in conseguenza del secolare dominio di califfi e sultani, che già con gli Ommayadi tendevano a sostituirsi a Dio sacralizzando la propria autorità; con il colonialismo e le dittature del XX secolo questa situazione peggiora, produce immobilismo e stasi politica e aggrava la stessa fuorviante mitologia del califfato. [115] Averroè è critico perché non fornisce legittimazioni filosofiche del potere: piuttosto, è interessato a garantirne l’accesso ai sapienti, depositari esclusivi della filosofia non per elitarismo ma per evitare il degradare del pensiero; [116] invece, richiamandosi in modi tirannici al califfato e ritenendosi depositari di ogni sapienza a prescindere da qualsiasi teoria, oggi nella capitale Raqqa l’IS stila le regole del curriculum islamicamente corretto, proibendo l’insegnamento di filosofia e chimica, vietando così tanto il distinguere quanto il mescolare. [117]\nCon la presa di Falluja, la formazione integralista si è dimostrata capace di organizzazione militare, e se è in conflitto con altri gruppi ribelli in Siria quali il Fronte Al Nusra, [118] conserva qualcosa dell’assenza di discriminazione etnica propria all’Islam nel gran numero di occidentali arruolati. I britannici potrebbero essere circa 1.500 [119] e sono presenti anche una decina di italiani, tanto immigrati quanto convertiti; l’accesso è così facile da essere definito Easy Jet Jihad, e oltre all’adesione ai network più accreditati, per cui è necessaria la raccomandazione, è diffuso anche il fai-da-te. [120]\nLo sceicco Abdul Aziz Al-Sheikh, gran mufti dell’Arabia Saudita ha condannato l’IS assimilandolo ai Kharigiti, formazione che risale alle faide islamiche del quarto califfato opponendosi dal 657 tanto ad Alī (capostipite degli sciiti), che a Mu’āwiya (iniziatore dei sunniti); [121] la presa di posizione, oltre a far capire quanto possano essere profonde le spaccature dell’Islam, indica che il governo di Riad teme ripercussioni e cerca assoluzioni: gli esponenti reali sauditi, discendendo da un fedele della scuola wahabbita, nonostante le loro solide alleanze commerciali con l’Occidente sono parte decisiva del fondamentalismo sunnita e dell’escalation salafita.\nPur se apparentemente affine ad un atteggiamento anticoloniale capace di suscitare simpatia in molti contestatori occidentali, l’integralismo tende ad emulare l’iniziale ascesa dell’Islam basandosi su principi di conquista violenta branditi a difesa di quella che chiama empietà e idolatria. [122] Come ha notato Enzesberger, la sua forza risiede nell’idea di una «patria dei perdenti», dove impotenza e fallimento si capovolgono in catasfrofismo onnipotente, nell’amalgama di morte e megalomania: lo jihadismo è caratterizzato da un fanatismo vittimista incapace di comprensione e mediazione che rappresenta una miccia ideologica indifferente rispetto ai propri contenuti. [123]\nPoiché i toni assimilano i fanatici di tutti i fronti, a difesa di un’immagine indifendibile dell’Occidente si ergono armandosi pur senza partire altri emarginati, che con la medesima distruttività nichilista impugnano polverose e convenzionali immagini di crociate. Tuttavia, da parte loro, i guerriglieri islamici non fanno molte distinzioni e reputano parimenti colpevoli i tifosi di guerre mai viste così come i nemici di ogni esercito, in quanto tutti coinvolti nelle decisioni dei loro governi: a suggellare i paradossi, tale principio di coinvolgimento era attivo anche nella legittimazione dei bombardamenti sui civili stabilito del generale italiano Giulio Dohouet già prima del secondo conflitto mondiale. Così va con le guerre: ne giustifichi una e le altre seguono.\nContro le persecuzioni di cui l’IS è colpevole, i giornalisti musulmani difendono il pluralismo del Medio Oriente, [124] ma non è soltanto un’evenienza tecnica che, mentre sui social occidentali si rincorrono discriminazioni antiislamiche violente e banali, sullo stesso strumento il califfato persegue accorte strategie di reclutamento e terrore. [125] Tra gattini che giocano con i mitra e teste esibite come trofei l’ostentazione di terrore dei militanti dell’IS rivela il culto dell’efficacia brutale tipica delle comunicazione, non priva di un puntiglio da SEO nel diversificare le divisioni operative presenti sui social media, [126] al quale si contrappone l’accanimento hacker di campagne come quella promossa a metà settembre dal profilo twitter @burnISIS, che ha reso partecipi nell’incendiare la nera bandiera del califfato molti musulmani ed è stata accolta con favore da aderenti ad altre religioni e da atei. [127] Tuttavia, mentre l’esercizio di stile più tipico nel quale indulge il frequentatore medio di Internet è l’insulto a fondo etnico, nel mondo sociale ogni musulmano diventa un sospetto, [128] disprezzando così ogni opportunità di farsi un’idea dei fatti e regalando all’integralismo la sua più grande vittoria. Alcuni sono così coinvolti dalle tenebre da essere accecati persino dalle ombre.\nI fanatismi si assimilano ma le parole chiave dei loro universi spesso si escludono, approfondendo l’asimmetria dei conflitti: l’occidentale tipo ignora se stesso, ma ama la parola “crociato”, l’islamista non vuol conoscere l’altro imputandogli in vari modi di essere “infedele”. Ancora oggi, la parola “crociati” è usata perloiù dagli islamisti, quella “crociato” dagli occidentali: su twitter #crusaders ricorre in tweet di islamisti non jhadisti (@khorasan313 - in arabo e inglese) e di “osservatori” e fan della jihad (@YazidMuawiya - in inglese), #crusade in quelli degli occidentali tanto islamofobi (@AmericanHawkTPJ), quanto libertari (@GildasSapiens). Il leader integralista Abu Musa Al Shishani (@MusaShishani) che scrive in inglese, non utilizza nessuno dei due termini. Il profilo del califfo @AlBagdadi risulta un fake come chissà quanti altri e, mentre una satira dell’integralista è formulata da @JihadistJoe, si diffondono da fonti imprecisate notizie demenziali dalle indecifrabili aspirazioni che coinvolgono bianche spose bambine in lacrime. [129]\nA tutti coloro che devino minimamente dai doveri del musulmano è rivolta l’accusa d’essere apostati ed empi (takfīr) dal gruppo Al-Takfīr wa l-Hijra, nato negli anni settanta in Egitto da fuoriusciti dalla Fratellanza musulmana. Così come il nome contiene l’accusa di cui si fa forte, per scoprire i peccati altrui gli aderenti al gruppo s’incaricano di trasgredire per primi, mimetizzandosi dietro barbe ben rasate su collo e gote e deliberate assunzioni di alcoolici e carne di porco. Ne fanno parte anche numerose donne, particolarmente emarginate in un paese provvisto d’elevata scolarizzazione, ma privo di sbocchi lavorativi. [130] Definitivamente emerso nel 1977, il gruppo è accusato da altri musulmani di kagirismo; un membro importante è l’ideologo Al Zawhiri, un suo martire è Mohammed Atta, dirottatore capo dell’11 settembre – fornendo così qualche spiegazione alle sue stranezze. [131] Bin Laden, dopo aver fronteggiato i sovietici in Afghanistan, nel 1998 configura Al Qaeda raccogliendo nel Fronte Internazionale Islamico per la Guerra Santa contro gli Ebrei e i Crociati: Al-Takfīr wa l-Hijra è una delle sette diverse formazioni integraliste che vi confluiscono.\nDurante la guerra del Golfo del 1990 Bin Laden accusa d’idolatria (ṭawāghīt) i sauditi per aver lasciato i luoghi sacri in mano agli USA, non riconoscendo più come legittima autorità del paese la monarchia. Bush dopo l’11 settembre dichiara esplicitamente la sua crociata, poi rinuncia a fregiarsi del titolo, ma l’«invasione sionista-crociata» quale causa della corruzione islamica è rilanciata da Bin Laden nel messaggio audio del 4 gennaio 2004, che insiste sull’obbligo musulmano di difesa dei luoghi e sulla ricomposizione tra sciiti e sunniti contro il Grande Satana, l’America. [132]\nL’IS nasce da una spaccatura dell’integralismo e per la sua brutalità la stessa Al Qaeda l’ha allontanata in modo da evitare danni alla propria immagine; la sua azione rappresenta una fase di territorializzazione difforme dalla virtualità e onnipresenza prevalenti ai tempi di Bin Laden. Al Baghdadi, che in Siria sosteneva il Fronte Al Nusra, prende il posto di Al Zarkawhi, capo di Al Qaeda in Iraq ucciso nel 2006. I combattenti sono scelti anche tra la popolazione locale, con la quale l’approccio iniziale è improntato a tolleranza, pur se l’obiettivo rimane l’applicazione della Sharia. Se le voci sulle protezioni statali di cui l’IS avrebbe goduto sono imprecise, Arabia Saudita e i suoi monarchi e il Qatar vicino ai Fratelli Musulmani hanno esplicitato la propria non connivenza, ma le vie non ufficiose attraverso le quali ricchi facoltosi hanno favorito l’esistenza di diversi movimenti sono innominabili quanto risapute.\nSe probabilmente sono esagerate le notizie relative alla base finanziaria di due miliardi di dollari, è certo che molta liquidità proviene da rapine ed estorsioni, [133] dal trafugamento di opere d’arte, [134] dalla gestione concorrenziale di giacimenti e oleodotti sequestrati a siriani e iracheni, [135] testimoniando le notevoli capacità imprenditoriali del califfato, il cui reddito certo quotidiano ammonta a due milioni di dollari. [136] Tra coloro che ne hanno favorito l’esistenza, comprando il petrolio e facendolo circolare, ci sono anche il senatore USA John McCain, candidato presidenziale repubblicano nel 2008, e ha un suo peso il traffico che passa per la Turchia, paese NATO. [137] Da tempo Assad denunciava le violenze della formazione, restando inascoltato. [138]\nL’IS dimostra tanto l’inadeguatezza del bellicismo quanto del pacifismo, rende obsoleti l’anti imperialismo così come la globalizzazione e destituisce le opposte immagini di comodo del terrorismo. Fenomeno vuoto come si conviene ad ogni comunicazione efficace, può riempirsi con qualsiasi fantasma capace di accompagnare il disgregarsi del Medio Oriente, i fallimenti occidentali, le odissee infinite e sfuggenti di migliaia di migranti e una politica altrettanto errabonda, clandestina e priva di esiti - soprattutto in Italia. L’IS però, oltre ad essere una metafora ricca di implicazioni, è un problema che la diplomazia internazionale deve risolvere e verso il quale non esiste ancora una linea chiara ed efficace.\nNel contrasto tra le linee d’azione espresse da Obama e la Clinton si esauriscono le guerre imperiali americane, e la nuova azione USA conosce preludio in voli di sorveglianza sulla Siria in aiuto dei gruppi di rivolta moderati. [139] La Regione Autonoma del Kurdistan iracheno, non rappresentativa dei kurdi in genere, riceve armi dall’Italia, con il plauso della UE. [140] L’esercito siriano libero, che gli USA hanno rifornito di preparazione e di armi, è pronto a cooperare, e così lo stesso Assad; per non aiutare il dittatore, è necessaria una coalizione regionale, le cui contrapposizioni interne devono essere prese come fattore di forza. [141]\nGli USA considerano l’alleanza dell’antico nemico Iran, i cui interessi sono cresciuti con la prevalenza degli sciiti determinati dalla presidenza irachena di Al Maliki, contrastato dagli integralisti sunniti, [142] ma prevale il conservatorismo della vecchia guardia rivoluzionaria iraniana. [143] Giordania, Bahrein, Emirati Arabi Uniti, Arabia Saudita e Qatar chiedono il comando degli attacchi aerei e la Turchia offre supporto logistico lungo i confini [144] per poi lasciarsi coinvolgere, in maniera più diretta nella coalizione, in attesa di fornire maggiore sostegno a gruppi moderati quali la Fratellanza musulmana siriana. [145] Tra i 40 paesi che contrastano l’IS, hanno ruolo Italia e Francia ma non la Germania, mentre Iran e Russia mantengono le distanze dall’intervento Nato non autorizzato dall’Onu dietro l’idea di proteggere il governo di Assad e il territorio siriano, il quale, per quanto ormai irrimediabilmente dissolto in quattro zone irriducibili, è al centro degli interessi dell’area e delle divergenze di vedute e intervento. [146]\nMentre cadono le prime bombe sulle raffinerie sequestrate, fornisce il sì definitivo la Gran Bretagna, artefice con lo smembramento dell’ex impero ottomano della prima e decisiva instabilità del Medio Oriente: Cameron spiega che la guerra durerà anni, per il momento è meglio concentrarsi sull’Iraq lasciando la problematica Siria gli USA e pur escludendo in accordo con questi l’impiego di truppe di terra è cosciente che saranno possibili scenari di conflitti sul territorio inglese. [147] Il segretario di stato USA John Kerry, cattolico di origini ebraiche, ha già avuto modo di distinguere i terroristi dalla religione islamica, di cui riconosce il carattere pacifico. [148] Supporta l’IS e intende assumere analoga consistenza il gruppo nigeriano di Boko Haran, che compie numerose persecuzioni verso le minoranze cristiane nel nord del paese africano. [149] Gli intellettuali islamici attraverso una lettera aperta di 23 pagine con 120 firme indirizzata al dr. Ibrahim Awwad Al-Badri, vero nome del califfo, contestano ogni aspetto dell’IS; se l’integralismo rappresenta il 3% della mondo musulmani, i problemi maggiori non sono numerici, ma il legame politico che coinvolge mufti e governi, l’accanimento contro gli stessi correligionari, il tradimento delle rivolte delle primavere arabe, e la recrudescenza neocolonialista alla quale un nuovo intervento potrebbe dar luogo, facendo pensare a molti che il califfato sia creatura occidentale. [150]\nLe nevrosi delle culture continuano a seminare conflitti e follia, eppure possiamo anche chiederci se, aldilà dei luoghi comuni del pacifismo, la nuova guerra americana non possa favorire un Medio Oriente dove prenda forma una politica comune di paesi islamici ed europei, i primi definitivamente responsabili del proprio territorio e capaci di una qualche unità, i secondi finalmente in grado di cooperare con altre culture e trovare sbocchi alla propria attuale irresolutezza, così come ha suggerito anche Tahar Ben Jelloun. [151] Sarebbe questo quasi un lieto fine, e nel narrare continuo di cui si compone il mondo, nel variare della sua musica infinita, tale risoluzione, per quanto possa durare, ha una sua necessità: occorre farsene carico, operando, come possibile, «in cerca d’amore per questo popolo ubriaco d’assenza». [152]\nL’IS si dichiara pronto a conquistare Costantinopoli [153] e anche ad arrivare «fino a Roma, e impadronirsi del mondo, se Allah lo vuole». [154]** **Queste promesse non sono una novità: al profeta Maometto fu chiesto se sarebbe entrata prima Roma o Costantinopoli nell’Islam, e lui rispose: «Costantinopoli!». Tuttavia, la considerazione della romanità non è affatto negativa: l’impero, come accadde nell’ebraismo con Giuseppe Flavio, è considerato quale necessità voluta e benedetta da Dio anche dall’Islam, [155] il cui definitivo ascendere è legato al destino della capitale. Infatti, per i due Hadith Tirmidhi e Abu Dawud la conquista di Costantinopoli rappresenta il momento della guerra santa e segna l’avvento e lo smascheramento di un falso profeta, chiamato Daggial, “impostore” assimilabile all’Anticristo, espressione dello spirito di progresso che ha corrotto il mondo cristiano.\nL’ottimismo occidentale è confutato proprio nel momento di piena manifestazione: la conquista dell’impero bizantino da parte dei turchi ottomani nel 1453 segna per l’Islam la prova del suo essere erede di Grecia e Roma e precede di una generazione la conquista delle Americhe, nei termini esatti stabiliti dalle profezie sul Daggial. Se l’evento dell’ultimo e il più grande dei califfati permise alla Roma dei papi di diventare il principale centro della cristianità, Pio II nel 1461 esprime piena intenzione di convertire al Cristianesimo Maometto II. Questi, all’indomani dell’impresa della presa di Costantinopoli, aveva già avvisato Niccolò V che sarebbe venuto appena possibile a conquistare l’Urbe. Il sultano, profondamente ispirato da Alessandro Magno (nel Corano chiamato Iskandar Dhûl-Qarnein), era di fede sunnita ma aveva ricevuto da parte della madre un’educazione cristiana ed era anche appassionato collezionista di reliquie; personaggi come Lorenzo il magnifico, Ferrante d’Aragona e Giorgio Trapezunzio lo riconoscono quale imperatore della Grecia e dei Romani. [156]\nLa storia rivela intrecci e sagacia sorprendenti ma forse non insegna nulla a nessuno: il presente manifesta chiusure e procede alla cieca. L’abulico occidentale medio si affida poco convinto a qualsiasi parola soffi nel vento, l’ebreo osservante ha smesso di errare ed è intrappolato in una terra che si mantiene promessa solo nelle scritture, il volenteroso martire musulmano è vittima di un provvidenzialismo confuso e coinvolge chiunque nelle sue incoscienti prodezze. Proprio un jiahdista permette di comprendere i fraintendimenti del concetto di Tawakol: «È un principio secondo cui se un credente agisce in maniera corretta, con un obiettivo giusto, con sufficiente potere per completare la sua azione e se infine si assume la piena responsabilità delle conseguenze, allora Dio gli concederà il successo. Ma Osama crede che Tawakol significhi che basta semplicemente agire nel nome di Dio per ottenere la sua intercessione a completare le cose. Perciò lui e i suoi uomini non pensano mai alle conseguenze di ciò che fanno, né riconoscono i limiti del loro potere. Hanno attaccato l’America così, alla cieca, convinti che l’intervento divino aggiusterà tutto. Non tengono conto della sproporzione delle forze in campo, né dei danni al mondo islamico, non pensano mai a nulla.» [157]\nLe esigenze identitarie e le appartenenze che discendono dai monoteismi possono entrare in cortocircuito, tanto tra le diversi fedi, quanto all’interno di ognuna, giungendo nelle manifestazioni più violente alla negazione degli stessi elementi di dissidio, gli stessi che andrebbero attraversati nel ricongiungersi a sé. Gli aspetti di saggezza, strategia e rispetto dai quali l’Islam non prescinde sono banditi in una follia suicida senza scampo, ma anche i pretesi neocrociati occidentali, per quanto in forme meno eclatanti e più sparute, si agitano in preda ad ignoranza ed esaltazione. Tutti privi della più elementare capacità di valutare circostanze e riuscite, tutti ubriachi di una “storia” inconsistente e fittizia a misura strettamente personale, tutti intenti a sputare menzogne sui morti e sui vivi per fingersi “cavalieri della fede”. E tuttavia, aldilà di esaltazioni e fissazioni, la storia rivela rapporti da riconsiderare tra Islam e Cristianesimo, che potrebbero aiutare il nostro presente ad essere meno banale e violento.\nSegnala Etienne Gilson che «la prima illusione da dissipare è quella che ci rapporta il pensiero cristiano e il pensiero musulmano come due mondi di cui si potrebbe conoscere l’uno e ignorare l’altro». [158] Pur nella loro autonomia, le civiltà nate dai monoteismi rivelano numerosi rapporti d’azione reciproca e, se alle origini cristianesimo e giudaismo influenzano il mondo islamico, questo nel medioevo si configura quale componente dinamizzante. [159] Le due popolazione nei territori eurasiatici (Siria, Sicilia, Spagna) hanno vissuto a lungo nella migliore comprensione, tentando di istituire una moneta comune, che con il dinar recava contemporaneamente iscrizioni latine e coraniche, stipulando quindi alleanze e matrimoni e concedendosi reciprocamente trattati commerciali.\nVeri principi indipendenti, i Templari parlavano l’arabo e all’interno di truppe e commensali annoveravano numerosi musulmani. Pierre Ponsoye segnala profonde affinità tra la simbolica pietra del Graal e quella dottrinaria della Kaaba, capaci di attraversare le divergenze teologiche tra Islam e Cristianesimo riportando l’universalità alla base della stessa natura del simbolismo, manifestando il mistero della presenza divina nel cuore d’ogni rivelazione; il compito dell’eroe del poema cavalleresco di Wolfram von Eschenbach e di altri autori è quindi la pacificazione di Oriente e Occidente e la preparazione di un’opera ancora superiore. [160]\nQuesta opera può anche porsi, in un mondo che ha attraversato la modernità radicalizzandone gli assunti, nell’inesauribile tensione del conoscere e nella sua continua costruzione di forme. La luce non è mai priva di ombre e queste ne sono segno: Bruno, pur se lontano tanto dalla fisica qualitativa aristotelica, quanto dalla matematica infinitesimale moderna, può comunque indicare la direzione sulla quale ancora indugiamo. Nessuna poesia smette mai di trasmettere significati e fondare mondi, ma ogni simbolo si pone sempre su piani delimitati, convenzionati in base a presupposti e credenze da esplicitare di continuo. Rinunciare a ciò che chiamiamo assoluto è menomare l’uomo, ma se quanto lo trascende è al suo centro, lo è comunque perché è accolto e articolato all’interno di limiti storici-teoretici e codici culturali da tradurre di continuo. Le condizioni del conoscere rappresentano una salvaguardia del nostro intelletto e della libertà di ognuno dalla cattiva infinità di cui sono malati anche quelli che si credono sultani e crociati soltanto perché scambiano per oggettività i propri fantasmi.\nEsiste un’esigenza di verità che travalica dogmi e istituzioni, per Derrida particolarmente presente nell’ebraismo e nel protestantesimo ma attiva nel momento critico d’ogni cultura, la cui particolare espressione filosofica è riscontrabile in Kant, [161] per il quale il coraggio di servirsi della propria intelligenza diventa compito di ognuno. [162] La considerazione delle strutture cognitive destituisce ogni simmetria con quanto è da queste rappresentato; l’esperienza fornisce dati particolari che si accordano all’universale dei concetti pur non essendo da questi determinati; l’intelletto non può generare immediatamente l’oggetto percepito senza mediazione dei sensi ed è impossibile intuire una molteplicità immediatamente data all’autocoscienza. [163] Il carattere complesso della psiche si rapporta alla differenza irriducibile dell’alterità, i molteplici riferimenti culturali con cui relazionarsi vengono formulati all’interno di cornici teoriche delle quali occorre valorizzare gli aspetti relativi e contestuali.\nConoscere il reale non è verificare la dimostrabilità di qualche assunto e la sua assolutezza: piuttosto, comporta coordinarne dati che sono come forniti attraverso veli sempre pronti a nasconderli nelle proprie pieghe. L’ampiezza del discorso kantiano può essere osservata anche attraverso Schopenhauer e Leibniz, e permette di comprenderne la portata la teoria della conoscenza di Cassirer. Piuttosto di schiacciare Kant sulle scienze fisico-matematiche meccaniciste, va compreso come anche queste siano una forma di conoscenza simbolica. Ragionando su una particolare collezione di libri presenti Amburgo, quella di Amy Warburg, e concependo la biblioteca come la modalità di organizzazione che rappresenta il problema tipo della gestione del sapere, Cassirer applica la critica della ragione a quella delle civiltà, trovando che tutte le forme di produzione di significato si muovono attraverso diverse formazioni simboliche, che operano strutturando relazioni tra segni e contenuti nel dirigersi della coscienza verso oggetti a questa immanenti. Le forze formatrici alla base di linguaggio, arte, mito e religione segnano il sostituirsi all’essenza della funzione e la prevalenza di questa rispetto al prodotto, permettendo così la continua formulazione di mondi plurali e indipendenti che però rivelano una medesima esigenza unificatrice. [164]\nUn’inesauribile riserva di simboli media tra realtà e concetto, l’incontro di sensibilità e intelletto segna la nostra costante emancipazione, contrastando anche le presunzioni pseudo-ontologiche che ovunque accampano i feticci alla propria pochezza. Ad un livello complementare, mettendo in guardia contro l’arbitrarietà di una ragione tardo-scientista stupidamente arroccata in una somma di prevenzioni e miopie, Jung ricollega la nozione kantiana di forma a priori alle disposizioni degli archetipi della coscienza, la cui inesauribilità può ancora essere attinta: occorre però fare a meno di arrogarsi la sperperata eredità delle civiltà storiche e piuttosto cercare di riconoscere una coerenza anche nella povertà spirituale e simbolica di cui il mondo è afflitto. [165]\nAnche in passato il mondo era più povero di quanto se ne potesse pensare, e ancora offre motivi per poter ricevere nuova ricchezza. Bernardo di Chiaravalle fornisce la regola ai Templari e nel De laude novae militiate (1128) gli riconosce residenza nel Tempio della Gerusalemme celeste, ponendoli tra coloro per i quali, con le parole dell’Apocalisse, «Colui che siede sul trono stabilirà la sua Presenza (Parusia)». [166] Tuttavia, il monaco cistercense contesta apertamente violenza e vanagloria dei normali cavalieri, poveri reietti che partivano male armati per zone già bizantine e ora islamiche, di cui ignoravano tutto, gloriandosi d’inutili massacri ai danni d’ebrei e degli stessi cristiani; tuttavia, durante le crociate, Franchi e Turchi combattendosi impararono a conoscersi e a rispettarsi, ipotizzando addirittura una comune origine troiana. [167] Di fronte alle rovine di Atene, la discendenza da Teucro fu apertamente rivendicata secoli dopo da Maometto II il Conquistatore, nel cui impero è possibile intravedere la realizzazione degli Hadit e delle profezie sulla riunificazione d’Oriente e Occidente.\nQuanto Oriente e Occidente siano spaccati al loro interno può osservarsi proprio nelle vicende di Bayazid e Djem, i due figli del conquistatore di Costantinopoli, coinvolti in un conflitto che portò al prevalere del primo, nato da una schiava negli anni delle battaglie, e all’esilio preso le corti europee del secondo, nato da una principessa serba nel trionfo dell’impero. Favorito del padre ma tradito dagli eventi, Djem scontò le miserie di due mondi condannati a odiarsi, con entrambi fu in guerra. In vita trattato da sovrano dai re europei per quanto costantemente tenuto come ostaggio, alla morte fu sepolto dal fratello con tutti gli onori a Brussa presso il cimitero dei regnati turchi dalla cui legittimità era stato escluso. Dirà Ivo Andrić nel romanzo La corte del diavolo (1954): «Prima tradito e sconfitto, poi ingannato e privato della libertà […], orgogliosamente risoluto a non cedere […]. Dappertutto lo attendeva gente estranea, il muro vivente della sua prigione» [168] – oggi, quanti sottoscriverebbero queste parole?\nForse deve essere l’uomo a redimere il divino, attraversando il cuore della tenebra per rischiarare il luogo dove, su un ammasso di rovine, poter ritrovare una casa? l’assolutezza con cui si impone il nostro presente in una strana evanescenza, né luminosa, né oscura, capace di schiacciare ogni altra determinazione: a mancare siamo noi, ombre di fuochi spenti, assenti al senso dell’umanità. Forse non sono le scintille di Dio a dover essere riscattate: sono le sue lacrime a liberarsi nelle nostre. Per permettere a quanto ancora chiamiamo creazione di sopravvivere non è possibile smettere di piangere. Oppure, sono soltanto gli eventi, che nel loro andare tradiscono inevitabilmente le speranze di una pace forse impossibile, nella quale però non si può smettere di credere.\n•\n[1] Infibulazione: Wikipedia, 13.08.2014.\n[2] AjyalitaliaForum – Discussioni interculturali: Infibulazione, 11.02.10; Mamdouh Abdel Kawi Dello Russo, La circoncisione femminile e l’infibulazione, «Mondo Islam» 19.02.2012.\n[3] Abu Sahlieh, Medicine and Law, V.13, N.7-8, 07.1994, pp. 575-622.\n[4] Sebastiano Malamocco, ISIS, il nuovo stato, «Geograficamente», 23.06.2014; Stefano M. Morelli, Sei miti da sfatare, «Linkiesta» 11.09.2014.\n[5] Il “califfo” dell’ISIS ordina l’infibulazione di massa, «Il Secolo XIX», 23.07.2014.\n[6] Strangerz1989, Lies and Myths about the Islamic State of Iraq (ISIS) Debunked, «Just the Truth» 01.09.2014.\n[7] Hayes Brown, No, ISIS Isn’t Order Femal Genital Mutilation in Iraq, «Think Progress», 24.07.2014.\n[8] Sei cose da sapere sui jihadisti dell’ISIL, «Internazionale» 12.06.2014.\n[9] Jim Sciutto, Jamie Crawford, Chelsea J. Carter, ISIS can ‘muster’ between 20.000 and 31.500 fighter, CIA says, «CNN» 12.09.2014. Carlo Bovini, Ecco perché l’Europa ora è così vulnerabile, «Repubblica» 27.09.2014.\n[10] Maria Melania Barone, L’ISIS ha girato video fake? Analisi delle decapitazioni di Sotloff e Foley. «YOUNG – The Social Paper» 4.7.2014.\n[11] Management of Savagery – Wikipedia 28.09.2014.\n[12] Anas Chihab, Former Cia Agent: “The Isis Leader Abu Bakr Al Baghdadi Was Trained By The Israeli Mossad” The Moroccan Times, 17.07.2014.\n[13] Lucio Caracciolo, E noi paghiamo, _in _Le maschere del Califfo, «Limes» 09/2014, pp. 7-26.\n[14] Alberto Negri, Lo stato islamico visto da vicino, ibid, pp. 39-48.\n[15] Lapo Pistelli, Nella terza guerra mondiale gli italiani sono in prima linea, ibid, p. 29-37 [31].\n[16] Roberto Toscano. Lo stato islamico può riavvicinare iraniani e sauditi, ibid, pp. 141-150.\n[17] Marco Ansaldo, Sul califfato Ankara si gioca la faccia, ibid, pp. 157-160.\n[18] Claudio Comandini, De neolingua, «Decostruire l’attualità», 30.05.2014.\n[19] Tahar Ben Jelloun, L’altro Islam in piazza, «Repubblica» 27.09.2014.\n[20] Marta Serafini, Siria, 300 donne yazide rapite da Isis e vendute in Siria come schiave, «Corriere della Sera» 14.08.2014.\n[21] Al-Jilwah (The Revelation) - Sacred Books and Traditions of the Yezidiz, cured by Isya Joseph [1919].\n[22] Chi sono e cosa venerano gli Yazidi, «Linkiesta» 6.8.2014; Emanuela C. del Re, L’urlo muto degli Yazidi, in Le maschere del Califfo, cit., pp. 79-86.\n[23] Corano, La sura dell’ape 17, 61-63; La sura della caverna, 18, 50.\n[24] Alan Unterman, Dizionario di usi e leggende ebraiche, Laterza, Roma-Bari 1991, p. 257.\n[25] Luca 10, 18, Giovanni 8, 44, Apocalisse, 20, 2\n[26] Peggy Sanday, Women at the Center: Life in a Modern Matriarchy, Cornell University Press, New York, 2002.\n[27] Adel Theodor Khoury, Islam Cristianesimo Ebraismo a confronto (1991), PIEMME, Casale Monferrato 2003, p. 251\n[28] Nilüfer Göle, in Krystof Michalski – Nina Zu Fürstenberg, Europa laica e puzzle religioso, Marsilio, Padova 2005, p. 150, cit. in Gian Enrico Rusconi, Cosa resta dell’Occidente, Laterza Bari 2012, p. 123.\n[29] No god but God. The Origins, Evolution and Future of Islam, Random House, New York, 2005, cit. in Gian Enrico Rusconi, Cosa resta dell’occidente, cit., p. 123.\n[30] Corano, La Sura dei chiari precisi, 40, 11.\n[31] ’Adb al-Karim al-Jili (a cura di Titus Burkhardt), L’uomo universale (XIV sec. - 1975), Edizioni Mediterranee, Roma 1981, p. 71.\n[32] Centro Studi Esoterici, L’insegnamento esoterico dell’Islam, Sear Edizioni, Scandiano (RE) 1985, pp. 30-31.\n[33] Corano, La Sura della Vittoria, 48, 18.\n[34] Genesi 1, 27\n[35] Levitico 16, 11-17\n[36] Levitico 10, 1-2\n[37] AAVV. Mistica ebraica, Introduzione di Giulio Busi, Einaudi 2006, p. L.\n[38] AAVV, Mistica ebraica, Sefer Ha Bahir - Il libro fulgido, pp. 197-198.\n[39] Pietro Citati, Le scintille di Dio, Mondadori, Milano 2003, pp. 174-175.\n[40] AAVV, Mistica ebraica, Sefher Ha-Temunha, Il libro della figura, cit., pp. 328-329.\n[41] Pietro Citati, Le scintille di Dio, cit., pp. 174-179.\n[42] Vangelo di Matteo 24, 27.\n[43] S. Paolo, Prima Lettera ai Tessalonicesi, 5, 3\n[44] Giorgio Agamben, Il tempo che resta, Bollati Boringhieri 2000, p. 69-70; Claudio Comandini, Messia apocalisse parusia. Piccolo compendio dei temi ultimi nei tre monoteismi, «Decostruire l’attualità» 20.12.2012.\n[45] S. Paolo, Lettera agli Efesini, 5, 22-24.\n[46]_ Pistis Sophia_ (II sec. d.C.), [32, 3; 84, 6-10)], a cura di Luigi Moraldi, Adelphi, Milano 1999, p. 67, 164-165.\n[47] Paolo Vicentini, Conoscenza e ignoranza come metafore dell’esperienza suprema, «Simplegadi», a.VIII, n.22, ottobre 2003, pp. 19-28 [21].\n[48] Averroè, L’incoerenza dell’incoerenza dei filosofi (1180), Utet, Milano 2006, pp. 413.\n[49] Averroè, Il trattato decisivo sull’accordo della religione con la filosofia (1180), Rizzoli, Milano 2008,, p. 45.\n[50] Ibid, p. 89.\n[51] Ibid p. 57.\n[52] Roberto Esposito, Pensiero vivente, Einaudi, Torino 2010, pp. 60-71.\n[53] Steven Weinberg, I primi tre minuti (1977) Mondadori-Panorama, Milano 2006, pp. 105-124.\n[54] Ibid, p. 533.\n[55] Averroè, Il trattato decisivo sull’accordo della religione con la filosofia (1180), Rizzoli, Milano 2008, p. 121.\n[56] Henry Corbin, Storia della filosofia islamica (1964), Adelphi, Milano 2000, pp. 150-255.\n[57] Jorge L. Borges, La ricerca di Averroè, in L’Aleph (1949), _Tutte le Opere _vol. 1, Mondadori, Milano 1986, p. 846.\n[58] Giordano Bruno, Le ombre delle idee (1583) BUR, Milano, 1997, pp. 60-61; 69-70; 79, 126, 145.\n[59] Marco Abel, _Don DeLillo’s “In the Ruins of the Future”, _PMLA V.118, N.5, pp. 1236-1250 01.2008.\n[60] Don Delillo, The Ruins of Future, in 11 settembre. Contro narrazioni americane, a cura di Daniela Daniele, Einaudi, Torino 2003.\n[61] Marco Belpoliti, Crolli, Einaudi, Torino 2005, pp. 64-68.\n[62] Don Delillo. Rumore Bianco (1984), La Biblioteca di Repubblica, Roma 2003, p. 46.\n[63] Claudio Comandini, Monopoli e Risiko! Guerre Globali e crisi finanziare, «Decostruire l’attualità» 16.05.2012.\n[64] Mohamed Atta – Wikipedia, 20.08.2014.\n[65] Liz Jackson - Dittmar Machule, Mohamed Atta «ABC» 12.11.2001.\n[66] «Kansas City Star» 18.09.2001.\n[67] National Commission on Terrorist Attacks Upon the United States, Complete 9/11 Commission Report, 21.08.2004 p. 161.\n[68] Jürgen Elsässer, Da Sarajevo ad Amburgo, in Zero__2, Piemme, Casale Monferrato 2012, p. 167-168; Deposizione del 12.05.2005, cfr. Tanjug, Atentator iz Njujorka bio u Bosni, «Blic» (Beograd), 13.01.2005; The Serbian Republic Secretariat for relation with the International Criminal Tribunal in The Hague, Terrorism – Global Network of Islamic Fundamentalist’s – Part II – Modus Operandi – Model Bosnia, Banja Luka, 2004.\n[69] A Case of Mistaken Identity: Mohammad Atta Not Linked to Bus Bombing, «Anti-Defamation League», 2013.\n[70] Yosri Fouda, The laughing 9/11 bombers, «The Sunday Times», 1.10.2006.\n[71] Dominik Czische, Chef Atta, Assistent Osama?, «Der Spiegel» 27.10.2003.\n[72] «Kansas City Star» 18.09. 2001.\n[73] Huffman Aviation, «Espose the deception» – 911 Review. Originally published as a presidential briefing in 6.08.2001.\n[74] Rob Broomby, Report details US ‘intelligence failures’, «BBC News», 2.10.2002.\n[75] 9/11 Commission’s Final Hearings: “1000 days of Continuos Cover-Up”, «Mad Cow Morning News» 28.06.2002.\n[76] «Kansas City Star» 18.09.2001.\n[77] Johanna McGeary - David Van Biema, The new breed of terrorist, «Time Magazine» 24.09.2001.\n[78] Western Union Money Transfer on 8 September 2001.\n[79] Manoj Joshi, India Helped FBI trance ISI-Terrorist Links, «The Times of India» 9.10.2001.\n[80] Mohamed Atta notable cases 16.08/11.09.2001.\n[81] «Boston Globe» 23.09.2001.\n[82] Betty Ong Call – 911 Myths.\n[83] Vittorio Zucconi, L’ultimo volo della hostess Betty Ong, «Repubblica» 11.09.2001.\n[84] Michael Dorman, Unravelling 9-11 was in the bags, «Newsday» 17.04.2006; Elias Davidsson, There is no evidence that Muslims hijacked planes on 9/11, 10.01.2008.\n[85] John Ashcroft, Press Conferente at Department of Justice, 28.09.2001.\n[86] Instruction for the last Night, «Frontline. Inside the network terror - PBS online», 01.2002.\n[87] Robert Fisk, «Indipendent» 29.09.2001.\n[88] «St. Petersburg Times» 16.09.2001.\n[89] Muhammed Atta’s Father Denies his son’s involvement in US attacks, «Al Sharq Al Awsat» London 22.10.2002.\n[90] Atta’s father praises London bombs, «CNN», 20.07.2005.\n[91] «Orlando Sentinel» 11.09.2001\n[92] Planes Crash into World Trade Center, «ABC News» 8:53 AM 11.09.2001.\n[93] «Associated Press» 12.09.2001.\n[94] William Langley, Revealed: what really went on during Bush’s ‘missing hours’ «The Telegraph» 16.12.2011.\n[95] Bush in classroom on 9/11 video.\n[96] «Orlando Sentinel» 11.09.2001\n[97] Jenna Heath, Bush wow to punish Attackers ant those Horbored Them, «Cox Newspapers» 12.09.2001.\n[98] Barry Zwicker, The Great Conspiracy: The 9/11 News Special You Never Saw \n«Global Outlook», n.9 - Fall 2004/ Winter 2005, p. 9.\n[99] «Orlando Sentinel« 11.09.2001\n[100] Stan Goff, The So called Evidente is a Farce, «Narco News» 10.10.2001.\n[101] «CBS Evening News» 25.09.2001\n[102] «Washington Post», 13.09.2001, p. A01\n[103] Angel is next – 911 Myths.\n[104] Daniel L. Greenberg, President Bush’s False ‘Flashbulb’ Memory of 9/11/01 John Wiley & Sons 2004.\n[105] Webster Griffin Tarpley, Anatomia di un Coup D’Etàt, in Zero__2, cit., pp. 303-304; 9/11 Synthetic Terrorism: Made in USA, 2004, p. 268-269.\n[106] Gore Vidal_, Le menzogne dell’Impero, _Fazi, Roma 2002, pp. 20-21\n[107] Stan Goff, The So called Evidente is a Farce, cit.\n[108] «New York Daily News» 12.09.2001\n[109] Context of ’(Between 9:30 a.m. and 9:37 a.m.) 11.09. 2001.\n[110] Gorge Bush, Emma Booker Elementary School, Sarasota, Florida, 11.09.2001 h. 09:30 «The Patriot Resource».\n[111] William Langley, «The Telegraph» 16.12.2011.\n[112] George W. Bush, Security Freedom Triumph, «New York Times» 11.09.2002, p. A33.\n[113] Dilip Parameshawar Goankar, Alternative modernities, Duke University Press, Durham-London 2001, p. 15; Gian Enrico Rusconi, Cosa resta dell’Occidente, cit., p. 76.\n[114] Piero Calò, L’Islam e l’eredità bizantina, Edizioni all’Insegna del Veltro, Parma 1990, pp. 21-26.\n[115] Mohamed Abed Al-Jabri, La ragione araba (1994, in francese), Feltrinelli, Milano 1996; Massimo Campanini, Il pensiero islamico contemporaneo, il Mulino, Bologna 2009, pp. 48-53; Giancarlo Bosetti, Nicola Missaglia, Nina zu Fürstenberg (a cura di), Mohammed Abed Al-Jabri, il “nuovo averroismo”, in La mappa intellettuale dell’Islam che cambia, «Reset» n.125, Maggio/ Giugno 2011, pp. 46-47.\n[116] Averroè, Il trattato decisivo sull’accordo della religione con la filosofia – Introduzione di Massimo Campanini, pp. 25-28.\n[117] Philosophy and chemistry banned in schools by ISIS «Al Arabiya News»\n16.08.2014.\n[118] Claudio Comandini, La Siria, la guerra, l’informazione, «Decostruire l’attualità» 20.09.2013.\n[119] Ham Dam, Islamic state has more british muslim fighters than Britain does, «Chainsoff» 21.08.2014.\n[120] Silvia Favasuli, Ecco come si diventa jihadista in Italia «Linkiesta» 12.02.2014.\n[121] Antonio Albanese, ISIS Nemico numero uno dell’Islam, «AGC Communication» 19.08.2014.\n[122] Barbara Ciolli, ISIS, califfato, una guida per capire, «Lettera 43», 30.06.2014.\n[123] Hans Magnus Enzesberger, Il perdente radicale (2006) Einaudi, Torino 2007, passim.\n[124] Luca Romano, Iraq, minoranze nel mirino dell’Isis, «ilGiornale», 06.08.2014.\n[125] Andrea Milluzzi, La strategia mediatica dello Stato islamico, «Pagina99» 20.08.2014.\n[126] Alice Speri, ISIS Fighters and Their Friends Are Total Social Media Pros «Vice News», 17.06.2014.\n[127] An open letter to atheists, Christians, and Muslims about working together to condemn ISIS, «Atheist Paper» 09.2014.\n[128] Bernard Guetta, Una guerra d’odio e confusione, «Internazionale» 23.09.2014.\n[129] Alfredo d’Ecclesia, Siria: militante di ISIS annuncia il suo matrimonio con una bimba di 7 anni terrorizzata, «Altrainformazione» 7.08.2014.\n[130] Neil Docherty - Lowell Bergman, Al Qaeda’s New Front (transcript). «Frontline» 2005.\n[131] Al-Takfir wa l-Hijra – Wikipedia, 28.08.2014.\n[132] Claudio Comandini,_ Al Qaeda network. Il fondamentalismo islamico e le strategie reticolari_, «Decostruire l’attualità» 15.09.2012.\n[133] Gianni Rosini, Isis, Qatar e Arabia Saudita ora attaccano i terroristi, «Il Fatto Quotidiano», 3.09.2014.\n[134] Matteo Menghini, Iraq. L’ISIS ora si finanzia con l’arte, «Lettera 43» 29.06.2014.\n[135] L’ascesa dello stato islamico tormentava anche Al Qaeda, «Lettera 35»12.08.2014.\n[136] Margherita Paolini, Il ‘califfato’ e i giochi petroliferi iracheni, in Le maschere del Califfo, cit., p. 57-62.\n[137] Pino Cabras, Alcune domande per i creatori del califfo, «Megachip Globalist» 26.08.2104.\n[138] Wikileaks. Usa dissero no a Siria che chiedeva aiuto contro Isis, «Internazionale» 08.08.2014.\n[139] David Brooks, Clinton, Obama and Iraq, «New York Times», 11.08.2104.\n[140] Matteo Colombo, Iraq: chi sono i curdi che stanno per ricevere armi dall’Italia, «Panorama», 21.08.2014.\n[141] Mark Lander - Helene Cooper, Obama Authorizes Air Surveillance of ISIS in Syria, «The New York Times» 25.08.2014.\n[142] Tim Arango - Azam Ahmed, _U.S. and Iran Unlikely Allies in Iraq Battle_** «**New York Times» 31.08. 2014.\n[143] David Martosko, Iran claims it turned down U.S. request to help defeat ISIS, «Daily Mail» 15.09.2015; Nicola Pedde, Iran-Usa, la normalizzazione può attendere, in Le maschere del Califfo, cit., p. 151.\n[144] Lizzy Dearden, Islamic State: Saudi Arabia, UAE and other Arab nations could join US air strikes against Isis, «The Independent» 15.09.2014.\n[145] Abdularham al-Rashed, Turkey joins the anti-ISIS coalition’s war, «Alarabya», 27.09.2014.\n[146] Luca Romano, Cinque Paesi arabi con gli Stati Uniti. Russia e Iran criticano i raid in Siria, «il Giornale» 23.09.2014; Lorenzo Trombetta, Quattro Sirie, in Le maschere del Califfo, cit., pp. 63-72.\n[147] Daniele Guido Gessa, Isis, Londra dà via libera, «Il Fatto quotidiano», 26.09.2013.\n[148] Brittany M. Hughes, Kerry: ’The real face of Islam is a paeceful religion, «CSNnews» 3.09.2014.\n[149] Boko Haram voices support for ISIS’ Baghdadi «Al Arabia News» 13.07.2014.\n[150] Francesca Caferri, La rabbia dei moderati, «Repubblica» 27.09.2014.\n[151] Tahar Ben Jelloun, L’altro Islam in piazza, cit.\n[152] Tahar Ben Jelloun, Moha il saggio Moha il folle (1978), Feltrinelli, Milano 1992, p. 128.\n[153] ISIS minaccia: libereremo Istanbul, «Expoitalyonline» 10.08.2014.\n[154] Leone Grotti, Messaggio del leader dello Stato islamico: “Conquisteremo Roma e ci impadroniremo del mondo_”, «_Tempi_»_ 2.07.2014.\n[155] Corano, I Romani, Sura 30, 4-5.\n[156] Piero Calò, L’Islam e l’eredità bizantina, cit., pp. 37-47.\n[157] Paolo Barnard, Perché ci odiano. Faccia a faccia con Al Qaeda, Paolo Barnard 2006.\n[158] Etienne Gilson, «Archives d’Histoire doctrinale et littéraire du moyen âge» II, 1927, p. 92; in Les sources greco-arabes de l’Augustinisme avicennisant, Vrin, Paris 1981, cit. in Pierre Ponsoye, L’Islam e il Graal (1954), Edizioni all’Insegna del Veltro, Parma, p. 19\n[159] Joseph Calmette, Histoire de l’Espagne, Flammarion, Paris, 1947, pp. 121-122.\n[160] Pierre Ponsoye, L’Islam e il Graal, cit., pp. 31, 45, 58, 76, 88.\n[161] Jacques Derrida, Interpretazioni in guerra. Kant, l’ebreo, il tedesco (1989), Cronopio Napoli 2001, pp. 48-49.\n[162] Immanuel Kant, Che cos’è l’Illuminismo? (1783), a cura di Nicolao Merker, Editori Riuniti, Roma 1987, p. 48.\n[163] Immanuel Kant, Critica del Giudizio (1790-93-99), § 77, Laterza, Bari-Roma 1987, pp. 278-284\n[164] Ernst Cassirer, Il concetto di forma simbolica (1922), in* Mito e concetto*, La Nuova Italia, Firenze, 1992, pp. 97-135.\n[165] Carl G. Jung, Gli archetipi dell’inconscio collettivo (1934-1954), Bollati Boringhieri, Torino 2004, pp 28-31.\n[166] Pierre Ponsoye, L’Islam e il Graal, cit., pp. 76-77; Apocalisse di Giovanni, VII, 13-16.\n[167] Franco Cardini, Il movimento crociato, Sansoni, Firenze 1972, pp. 29-31, passim.\n[168] Ivo Andrić, La corte del diavolo (1954), Adelphi, Milano 1992, pp. 95, 101.\n•\nFotografia: Claudio Comandini, “Nuvola di luce” -Massa Marittima, Lago dell’Accesa 2003"
  },
  {
    "objectID": "posts/pages/2016-09-20-palestina-civilta-eno.html",
    "href": "posts/pages/2016-09-20-palestina-civilta-eno.html",
    "title": "Brian Eno, la guerra in Palestina e la perdita della civiltà",
    "section": "",
    "text": "_La questione palestinese si trascina senza nessuna soluzione dal 1948: esattamente da quando fu proclamato lo stato d’Israele. Gli arabi rigettarono la proposta ONU di fondare due stati indipendenti e dichiararono guerra al nuovo paese, gli ebrei occuparono progressivamente le zone destinate alla Palestina per espandere una teocrazia a circuito chiuso. Tra i movimenti di supporto alla causa palestinese, Artist for Palestine ha come firmatari ben 1.700 artisti inglesi; tra costoro, Brian Eno, coerentemente con la campagna BDS (Boicottaggio, disinvestimento e sanzioni), ha recentemente negato di concedere l’utilizzo delle sue musiche alla compagnia Batsheva per lo spettacolo “Humus”, seconda parte di “Tre”, previsto per la kermesse TorinoDanza 2016. Le sue parole: «Dato che il governo israeliano ha reso piuttosto evidente di utilizzare l’arte […] per promuovere il “Brand Israele” e per distogliere l’attenzione dall’occupazione delle terre palestinesi, ritengo che la mia decisione di negare l’autorizzazione sia un modo per togliere questa particolare arma dalle loro mani.» Ha inoltre aggiunto, per chiarire la propria posizione di artista del tutto alieno da ogni razzismo e consapevole delle  responsabilità proprie ad un mondo globalizzato: «Ho discusso di tutto ciò con la mia amica Ohal, un’artista israeliana e un’altra sostenitrice del BDS, e so che lei e i suoi colleghi israeliani del BDS capiscono la necessità di un boicottaggio. Come artisti dovremmo essere liberi di scegliere di rispondere alle ingiustizie dei governi, il tuo o il mio che sia.» Eno è una sorta di filosofo del suono che provocatoriamente si dichiara “non musicista”, ha iniziato la sua avventura con i Roxy Music e ha prodotto artisti quali David Bowie, Talking Heads e U2, ed è particolarmente conosciuto per un lavoro che, considerando lo studio di registrazione quale strumento musicale, partendo da un originale approccio al rock ha sviluppato un personale concetto di ambient music: al riguardo, è esemplare “Another Green World” (1975); l’ultimo lavoro è “The Ship”(2016). La sua presa di posizione politica contro quello che definisce senza mezzi termini come «pulizia etnica», precisatasi dopo il rinnovarsi delle violenze perpetrate sulla striscia di Gaza, non ha nulla dei radicalismi di maniera rispetto ai quali Eno ha preso distanza già dai tempi del punk, e discende piuttosto dal suo particolare modo di approcciare i fenomeni sonori: «Per me, proprio la mia decisione di lavorare nel modo in cui lavoro ha risonanza politica. La decisione di interrompere la prospettiva che pone se stessi al centro del mondo si colloca esattamente all’opposto di quanto prescritto dall’idea di ‘fai le cose tue’ e di quella che possiamo chiamare la ‘generazione egotica’: piuttosto, comporta il vedere se stessi come parte di un flusso più grande, introducendo dei vincoli rispetto a possibilità e responsabilità di scelta. Ed è esattamente da questa ‘teoria politica’ che la musica cresce.» (Mick Brown, “Life of Brian According to Eno,” «The Guardian» 1.05.1982  - cit. in Eric Tamm, “Brian Eno: His Music and the Vertical Color of Sound”, 1988 - 1995). La lettera di Eno è stata pubblicata sul blog di David Byrne insieme ad una risposta di Peter Schwartz (…), il quale, per quanto convinto che «Israele abbia perso la propria strada» non ritiene possano esserle addebitate tutte le responsabilità della drammatica situazione attuale._\nCari tutti voi.\nSento che con questa lettera sto rompendo una regola non detta, ma non posso più tacere.\nOggi ho visto una foto di un uomo palestinese che piangeva tenendo in mano un sacchetto di plastica pieno di carne. Era suo figlio. Era stato fatto a strisce (shredded - parole dell’ospedale) da un attacco missile israeliano - a quanto pare con la loro nuova favolosa arma, la bomba flechette. Probabilmente, già sapete di cosa si tratta: centinaia di piccole frecce d’acciaio, raggruppate attorno all’esplosivo, capaci di strappare la carne dal corpo dagli esseri umani. Il ragazzo si chiamava Mohammed Khalaf al-Nawasra. Aveva 4 anni.\nImprovvisamente, mi sono sorpreso a pensare che avrebbe potuto esserci uno dei miei figli dentro quella borsa. Questo pensiero mi ha sconvolto, più di quanto qualsiasi altra cosa abbia fatto da molto tempo.\nIn seguito, ho letto che l’ONU aveva detto che Israele potrebbe essere reputata colpevole di crimini di guerra a Gaza, e che avrebbe voluto aprire una specifica commissione di inchiesta sull’argomento. L’America non ha voluto sostenere tale richiesta.\nL’America che conosco e amo è compassionevole, creativa, eclettica, tollerante, generosa e di larghe vedute. E voi, miei cari amici americani, simboleggiate tutte queste cose per me. Ma qual è l’America che sta sostenendo questa orribile guerra colonialista unilaterale? Non lo riesco proprio a comprendere: so dell’esistenza di molte persone che vi somigliano, ma come è possibile che tutte queste voci non siano né ascoltate né riportate? Come mai non è il vostro spirito che la maggior parte del mondo oggi pensa quando sente la parola ‘America’? E quanto è il male costretto a manifestarsi quando il paese che più di ogni altro fonda la propria identità sulle nozioni di Libertà e Democrazia, poi va, mette i suoi soldi esattamente dove la sua bocca non è, e quindi supporta una teocrazia violentemente razzista?\nChe cosa sta succedendo in America? So dalla mia esperienza quanto tendenziose siano le notizie di cui si dispone, e quanto poco si possa arriva a conoscere l’altra faccia di questa storia. Eppure - per amore di Cristo! - non è nemmeno così difficile da scoprire. Perché l’America persevera nel proprio cieco sostegno di questo unilaterale esercizio di pulizia etnica? PERCHÉ? Semplicemente, io non ci arrivo. Odio davvero pensare che sia soltanto il potere della lobby israeliana AIPAC… perché se coì fosse, allora il governo sarebbe davvero profondamente corrotto. No, non credo che la ragione sia questa… ma non ho idea di quale possa essere.\nSono stato in Israele lo scorso anno con Maria. Sua sorella lavora a Gerusalemme per UNRWA (United Nations Relief and Works Agency for Palestine Refugees in the Near East). A mostrandoci cosa ci fosse intorno c’era un palestinese (Shadi, cognato di Maria, guida professionale) e un ebreo israeliano (Oren Jacobovitch, ex maggiore della IDF (Forze di difesa israeliane) che ha lasciato il servizio sotto discredito per aver rifiutato di picchiare i palestinesi).\nAmbedue ci hanno permesso di vedere scene strazianti: case palestinesi circondate da reti metalliche e tavole di legno per evitare che i coloni gettassero merda e piscio e carta igienica usata sugli abitanti; ragazzi palestinesi che mentre andavano a scuola venivano picchiati da ragazzi israeliani armati di mazze da baseball tra gli applausi e le risate dei genitori; un intero villaggio sfrattato e costretto a vivere nelle caverne mentre tre famiglie di coloni si erano spostati sul loro territorio; un insediamento israeliano in cima ad una collina che aveva deviato le proprie acque di scarico direttamente verso il basso e quindi sul sottostante terreno agricolo palestinese; il Muro; i posti di blocco… e tutte le umiliazioni quotidiane e senza fine. Continuavo a pensare: «Davvero gli americani condonano questo? Davvero pensano che tutto questo sia OK? O semplicemente non ne sanno nulla?»\nPer quanto riguarda il Processo di Pace: Israele vuole il processo, ma non la pace. Mentre ‘il processo’ è in corso, i coloni continuano ad usurpare la terra e a costruire i loro insediamenti… e poi, quando alla fine i Palestinesi esplodono con i loro patetici fuochi d’artificio, i coloni riescono ad ottenere l’opportunità di martellarli e ‘farli a strisce’ (shredded) con missili all’avanguardia e armi all’uranio impoverito, dato che  Israele ‘ha il diritto di difendersi’ (mentre chiaramente la Palestina non può). E mentre l’esercito guarda dall’altra parte, le milizie dei coloni sono sempre felici di dare un pugno oppure di strappare un uliveto a qualcuno.\nE tra l’altro, la maggior parte dei coloni non sono nemmeno di etnia israeliana: infatti, godono del ‘diritto al ritorno’ gli Ebrei che provengono da Russia, Ucraina e Moravia, dal Sud Africa e dal Brooklyn, arrivati di recente in Israele con la nozione di possedere un inviolabile diritto alla terra (conferito da Dio!), e capaci di identificare ‘arabi’ con ‘parassiti’. Questo è puro e semplice razzismo di vecchia scuola, recapitato con la stessa arrogante e spudorata spavalderia già utilizzata nella propaganda dei vecchi bravi ragazzi della Louisiana. E questa è la cultura che le nostre tasse stanno difendendo. È come inviare denaro al Ku Klux Klan.\nTuttavia, al di là di tutto questo, ciò che veramente mi preoccupa è il quadro più ampio. Piaccia o no, agli occhi della maggior parte del mondo, l’America rappresenta l’‘Occidente’. Quindi, si considera che, nonostante tutto il nostro altisonante parlare di moralità e democrazia l’Occidente sia favorevole a questa guerra. Temo così che tutte le conquiste di civiltà dei Lumi e della cultura occidentale vengano screditate - per l’immensa gioia dei mullah pazzi - da questa flagrante ipocrisia. A quanto posso vedere, non soltanto la guerra non ha alcuna giustificazione morale: non ha neppure nessun valore pragmatico. Nessun senso di kissingeriana ‘Realpolitik’; al massimo, ci fa apparire come colpevoli.\nMi dispiace di farvi pesare tutto questo. So che siete pieni di impegni e in varia misura allergici alla politica, ma questo va oltre la politica. Tutto questo è qualcosa che ci sta costringendo a sperperare il capitale di civiltà costruito nel corso di generazioni. E, per quanto riguarda questa lettera, non è stata mossa da nessuna intenzione di fare domande retoriche: spero proprio di esserci riuscito.\n•\nTraduzione: Claudio Comandini _ Fotografia: Gaza War (2008–09) Brian Eno, “Gaza and The Loss of Civilization”, «David Byrne Journal» 28.07.2014._"
  },
  {
    "objectID": "posts/pages/2012-05-04-il-pianeta-dei-famosi.html",
    "href": "posts/pages/2012-05-04-il-pianeta-dei-famosi.html",
    "title": "Il pianeta dei famosi",
    "section": "",
    "text": "Andy Warhol e 96 famosi al giorno. Caccole e pane. Smarrire la dignità.\nOrmai ci sono festival per tutto, premi per ogni cosa, manifestazioni e trasmissioni per qualsiasi prurito. I quindici minuti di celebrità procapite di cui Andy Warhol annunciava profeticamente la promessa si sono trasformati in una minacciosa realtà: considerando che in ogni ora ci sono quattro volte quindici minuti e che per certe faccende non esiste vacanza, ci spetterebbero almeno 96 famosi al giorno, 35.040 ogni anno, 35.136 gli anni bisestili. Anche se sembrano già troppi e almeno qualche ora si dovrebbe pur dormire, questo numero è tuttavia ridicolmente basso a causa dell’indefinita moltiplicazione del tempo offertaci dai mezzi di distrazione di massa.\nAbbiamo quindi un mondo affollato di famosi, un vero e proprio pianeta dei famosi, costretti a lottare fra loro come gladiatori del niente, destinati a non durare in nessun modo e a soccombere irrimediabilmente tutti, lasciando di sé atolli circondati dal nulla, inquinandoci con i vuoti a perdere della loro incolmabile frustrazione. Come un orizzonte sterminato di bottiglie vuote, come vacue ambizioni sparse e frammentarie, più simili a banchi di cozze che a isole, le carcasse dei famosi ci circondano: ci appartengono anche se non le vogliamo, ci sfuggono anche se siamo noi stessi, proprio noi, in persona, a subire tale assurdo destino.\nInfatti, forse nessuno di noi ormai può o vuole sottrarsi alla spietata macchina di questa infima fama, quasi nessuno ne mette più in dubbio dettami e rituali: è questa ormai la nostra “cultura” e senza scampo assistiamo trepidanti all’indegno spettacolo della nostra impotente mediocrità. Come se fossimo sempre sotto le telecamere, ansimiamo per toccare un pur minimo famoso, o per strappargli qualche autografo distratto, o per inglobarlo nella nostra galassia di autoritratti auto-referenziali ed essere così nell’orbita della “famosità”. Tuttavia, sembra che le telecamere ci sorprendano ogni volta a giocare con le caccole: levandole, tirandole, collezionandole, mangiandole.\nÈ sotto il naso di tutti. Nel gloriarci di queste caccoline, perdiamo il pane di una cultura che mai potrà appartenere a pulsioni talmente basse, a debolezze di pensiero così volgari. Ma non importa conoscere: è sufficiente compiacersi, e ci sono del resto anche molte persone importanti che si compiacciono della propria inutilità per prendere sul serio soltanto il caccolame. Dire qualcosa, mai: non sta bene. Tutto ciò, più che infimo è infame, e stare sul punto di smarrire anche la stessa possibilità di pensare la dignità, il rigore e l’impegno rappresenta un danno di proporzioni, più che globali, cosmiche. Tuttavia, a nessuno gliene frega niente, sul pianeta dei famosi.\nFotografia: “Studium” – Bologna, aprile 2008."
  },
  {
    "objectID": "posts/pages/2016-05-02-colonizzazione-dellimmaginario-e-controllo-sociale.html",
    "href": "posts/pages/2016-05-02-colonizzazione-dellimmaginario-e-controllo-sociale.html",
    "title": "Colonizzazione dell’immaginario e controllo sociale",
    "section": "",
    "text": "Gli strumenti finanziari e digitali che ormai strutturano la nostra vita lavorativa e relazionale sono troppo spesso accettati in modo passivo. Cercando un pensiero critico e privilegiando la ricerca socioanalitica Renato Curcio cerca, senza demonizzare le condizioni reali ma problematizzandole a fondo, di comprendere come sia possibile che il diffuso lavoro intellettuale sia sfruttato da un’oligarchia mondiale di aziende che mappano desideri e necessità delle persone del pianeta, riuscendo addirittura ad ottenere che la merce si autoproduca alle nostre stesse spalle. In questo modo, lo sfruttamento capitalista impone un ordine immaginario, invade la vita di relazione, egemonizza il mondo del lavoro, e infine si riproduce indefinitamente tra le nostre stesse mani. La sfida da raccogliere è quindi quella di rilanciare la nostra comune capacità di immaginare in modo autonomo. Curcio ne parla nel libro _L’Impero virtuale. Colonizzazione dell’immaginario e controllo sociale, pubblicato nel 2015 per Sensibili alle foglie, la casa editrice da lui diretta._\n_L’Impero virtuale, _nonostante il titolo, non è un lavoro su Internet; Internet è solo lo sfondo, è un territorio che oggi fa parte dello spazio in cui viviamo e quindi in qualche modo, parlando di questo libro, lo attraverseremo. Non è neanche un sermone contro le tecnologie, che esistono fin da quando un uomo ha preso in mano una clava, ossia uno strumento, e che quindi accompagnano l’intera storia dell’umanità. Non si tratta dunque di essere né pro né contro, ma di mantenere vivo un pensiero critico – che in quest’epoca fa un po’ difetto – anche sugli strumenti, soprattutto quelli che non sono né secondari né trascurabili per il fatto che investono la nostra vita, sia lavorativa che relazionale. Intendo la nostra vita di specie, cioè una vita che è trasversale e ci mette sullo stesso piano di un cittadino cinese, spagnolo, del Sudafrica ecc.\nÈ una riflessione necessaria perché queste nuove tecnologie, a differenza di quelle precedenti della società industriale, si implementano a una velocità straordinaria, per cui abbiamo di fronte a noi un percorso di trasformazione sociale che va talmente veloce che la nostra capacità di coglierne il senso dello sviluppo, il significato e le implicazioni, come singoli cittadini e anche ricercatori e soprattutto come lavoratori che vivono in vario modo questi territori, è disorientata. Un disorientamento che assume due facce: quella dell’accettazione, spesso acritica, di queste tecnologie, come se fossero ormai una normalità; oppure un’accettazione molto dolorosa, perché chi deve fare i conti con un bracciale che monitorizza la sua vita lavorativa per ogni secondo di spazio e di tempo, ha certamente una relazione diversa con questi dispositivi rispetto a una persona che li utilizza in maniera acritica o superficiale.\nIn questo libro è importante il sottotitolo: Colonizzazione dell’immaginario e controllo sociale. La proposta di ragionamento è infatti sulle tecniche e sulle modalità di colonizzazione dell’immaginario, indubbiamente la materia prima più preziosa che esista sul pianeta, perché se perdiamo la capacità di immaginare in modo autonomo prospettive che ci facciano bene, è certo che può esserci chi è interessato a immaginare per noi delle prospettive che, al contrario, tanto bene non ci fanno.\nSiamo abituati a pensare la colonizzazione per ciò che la storia ci consegna, una storia atroce di prepotenze e di atti di forza, di guerre, di tentativi di subordinazione di altri Paesi, ma cosa significava e cosa significa in termini di pensiero critico? Per prima cosa vuol dire immaginare un ordine diverso di un certo territorio, e poi imporlo ai propri fini. Per esempio, vedo una bella prateria, immagino di trasformarla in un allevamento intensivo di mucche, ed ecco che mi approprio con la forza di quel territorio e trasformo il suo ordine in un ordine produttivo per me, al di là della storia, della cultura, di tutto ciò che quel territorio costituisce storicamente e culturalmente. La storia del colonialismo è quindi la storia dell’imposizione a dei territori di un ordine immaginario a fini produttivi.\nÈ una storia violenta, realizzata in nome di una ideologia e di grandi miti, per esempio in nome della superiorità dell’Occidente che va a portare la sua cultura in altri territori. L’Italia conosce molto bene la pochezza di questo ragionamento, dalla seconda metà dell’Ottocento a tutto il periodo fascista siamo andati in Africa a portare la cultura imperiale, colonizzazioni che si sono tradotte in uso di gas tossici, iprite, arsenico… Questo ha significato anche costruire grandi fabbriche, la Montecatini è nata sulla produzione di queste sostanze che nel 1922 erano già state messe fuori legge, ma che noi abbiamo usato ne - gli anni ’40 soprattutto, prima in tutto il Corno d’Africa e poi nel periodo tra il ’42 e il ’43 nell’area più a nord.\nColonizzazione quindi storicamente è significato questo, ma il colonizzatore non ambisce solo ad appropriarsi delle risorse del territorio, vuole anche cambiare il modo di pensare delle popolazioni, far digerire l’idea che è un bene essere colonizzati. Questa seconda operazione culturale è quella che va sotto il nome di immaginario, ed è chiaro che è importante perché da ciò dipende una condiscendenza, un’assenza di resistenza, un’accettazione di un fatale destino; è importante che le persone accettino la schiavitù senza bisogno di mettere loro una palla al piede, perché in questo modo la partita è vinta. Il colonialismo del Novecento questa partita l’ha persa, la disfatta è sotto i nostri occhi, i Paesi colonizzatori sono ancora lì con armi di ogni tipo a cercare di averla vinta nei territori che ritengono strategici per motivi militari o economici.\nMa la novità che mi interessa mettere in evidenza è che questo discorso, ancora valido per alcuni aspetti, sta per essere superato da un’intuizione piuttosto geniale. Sono una decina d’anni che il modo di produzione capitalistico, attraverso una serie di passaggi che sono stati la finanziarizzazione e poi più recentemente l’entrata in campo di nuove tecnologie digitali, ha intuito che si poteva catturare l’immaginario senza fare delle guerre e senza dichiararlo, ma seminando per il mondo una serie di dispositivi tecnologici gestibili individualmente, ossia non solo sul piano lavorativo; dispositivi che avessero in sé la capacità e la potenzialità di imporre a chi li utilizzava un ordine del discorso non legato alla parola, non legato quindi a tutta quella straordinaria fatica che è stata fatta nei secoli passati per imporre un ordine del discorso e del pensiero alle popolazioni colonizzate.\nDetto in altre parole: se io produco un oggetto che per qualche ragione diventa attraente, riesco a trasformarlo in un oggetto del desiderio e di consumo, che consente a chi lo possiede di fare una serie di operazioni e anche di divertirsi, nonché di fare cose utili, allora posso pensare di costruire degli oggetti che funzionano a due livelli: l’uso pratico e le sue potenzialità utilizzative, e un ordine del discorso che è necessario per farlo funzionare. Per usare uno smartphone dobbiamo entrare nella sintassi di quello strumento: ha tasti, schermi, applicazioni, modalità di connessione ecc., e nella misura in cui entriamo in questo ordine di utilizzo entriamo in una sintassi di pensiero. Una modalità che porta con sé un mito potente e un’ideologia: questa è una tecnologia rivoluzionaria, che sta cambiando il modo di comunicare delle persone, che produce più libertà per tutti, afferma il mito; ma è anche un passaggio nella storia del modo di produzione capitalistico, che in tal modo si allontana dalla brutta immagine che di sé ha lasciato nei secoli precedenti e conquista un territorio di gradimento. La colonizzazione dell’immaginario è questa operazione.\nLa conduce un gruppo ristretto di grandi imprese che soltanto dieci anni fa non esistevano, e questo è un primo dato molto interessante. Google, per esempio, è del 2005, Facebook del 2004 ma dentro l’università, quando ha cominciato a diventare impresa era già il 2007. Quindi abbiamo due imprese che forniscono delle piattaforme straordinariamente curiose perché sono gratuite, e dunque siamo indotti a usare uno strumento che può essere utile per tantissime operazioni.\nChiaramente la domanda diventa: come hanno fatto queste due aziende, in così pochi anni, a diventare due delle società con il più alto fatturato del mondo? E come hanno fatto a diventare le due imprese che hanno anche il più alto livello di profitto all’interno del fatturato? E ancora, come hanno fatto queste due imprese, che occupano pochissima gente, a essere due delle aziende con il più alto fatturato al mondo? Perché se guardo l’azienda che detiene il primato del fatturato, ossia la Walmart, la più grande impresa di distribuzione, ho davanti una società che ha una gigantesca struttura e che porta al suo attivo 1,3 milioni di lavoratori direttamente e un altro paio di milioni indirettamente; quindi un’azienda che fa il più alto fatturato del mondo attraverso il lavoro di circa 3 milioni di persone. Dunque come fa Facebook a fare il suo altissimo fatturato con appena 25.000 lavoratori? Come fa Google, che ne ha 50.000 ma nell’intero gruppo, quindi circa 200 aziende?\nSono domande che ci dobbiamo porre perché noi utilizziamo gli strumenti che queste due aziende forniscono tutto il giorno, nel lavoro e nella vita privata, e la risposta è molto importante perché ci porta a guardare come sta cambiando la nostra vita sociale.\nUna prima risposta è molto tecnica e nello stesso tempo molto chiara: quando facciamo una ricerca in Google noi produciamo un documento, e Google a sua volta produce un secondo documento sul nostro, che dice: alle ore 20.45 di mercoledì 7 gennaio 2015 dal computer xyz è stato prodotto il documento in questione; dopodiché lo registra in un server. Visto che il popolo degli utilizzatori è molto vasto, in un giorno, un mese, un anno, all’interno di Google si producono miliardi di documenti. Cosa potrà mai fare un’azienda che si ritrova con miliardi di dati?\nMappe concettuali dei desideri e delle necessità delle persone di questo pianeta. Può estrarre, per esempio, tutti i dati di coloro che chiedono dei farmaci contro il mal di stomaco, e per farlo ha bisogno semplicemente di un bravo matematico che introduca uno strumento tecnico, che si chiama algoritmo, capace di estrarre dei dati. Qualsiasi tipo di dato, che va a formare dei profili della tendenza di consumo: gusti musicali, sessuali, della moda ecc. Chiaramente, con in mano questi profili Google può andare da chi produce farmaci, musica, vestiti, libri, qualsiasi cosa… e venderglieli. Al contrario di quello che facciamo noi, che regaliamo la nostra domanda/ricerca a Google. E altrettanto chiaramente si possono estrarre anche dei profili molto più sottili, che non solo registrano la tendenza già data ma predittivi; si possono poi costruire delle sofisticate architetture che consentono di estrarre dati che possono interessare Stati e servizi di sicurezza, non solo aziende. Ecco quindi che abbiamo un mercato del nostro lavoro.\nGuardiamo bene questo lavoro gratuito, perché ci siamo tanto scandalizzati, e giustamente, per il lavoro gratuito di Expo, soprattutto perché quella di far lavorare gratuitamente le persone è una tendenza, ma qui siamo di fronte a un gruppo di imprese che fa lavorare gratuitamente circa tre miliardi di persone senza imporlo, e con quel lavoro gratuito fa montagne di denaro. Se ne appropria, che in termini di analisi sociale vuol dire quello che Marx chiamava estrazione di plusvalore assoluto, cioè estraggo denaro e non ho un costo del lavoro. È esattamente, da un punto di vista tecnico, l’equivalente dello schiavismo, dei campi di concentramento, nei quali si faceva lavorare alla Volkswagen, alla Thyssen, gente rastrellata da tutta Europa. Noi stiamo assistendo al fatto che un gruppo di imprese rastrella lavoro gratuito e plusvalore assoluto in giro per il mondo, ed è per questa ragione che in pochissimi anni e con pochissimi lavoratori pagati queste aziende realizzano profitti da capogiro.\nProfitti che ci devono interessare non tanto perché loro diventano ricchissimi e noi ci guadagniamo la vita a fatica, e non è certamente una bella cosa vedere dei processi sociali di questo genere, ma soprattutto perché queste imprese stanno investendo i capitali così rastrellati nella ricerca delle alte tecnologie, vale a dire nella ricerca di quegli strumenti che potranno consolidare sempre più il loro dominio. Questi investimenti sulla robotica, sull’intelligenza artificiale, sui territori che oggi sono a fondamento di tutte le più grosse imprese economiche, stanno portando via la ricerca al mondo sociale, e sono ormai in mano a pochissimi gruppi: Amazon, Google, Facebook, Microsoft, Apple.\nDa qui l’idea di guardare queste imprese non tanto come società singole ma come un’oligarchia, perché questo sono: un’oligarchia che si implica e si tiene. Facebook può esistere solamente perché ci sono Apple e Microsoft, perché è chiaro che la prima produce una piattaforma ma solo perché le altre due producono lo strumento per entrare in relazione con quella piattaforma. Quindi queste imprese si tengono a vicenda, e diventano così sempre più potenti, proprio come hanno fatto le oligarchie nel passato.\nC’è una differenza, però: per la prima volta siamo di fronte a un’oligarchia che non è di area, cioè non è italiana, tedesca, francese ecc.; è americana, sicuramente, per la stragrande maggioranza del suo capitale – ma non solo, è anche un po’ araba e cinese – però indipendentemente da questo è un’oligarchia che ragiona in termini di mondo. Ad Amazon interessa nulla vendere i suoi prodotti in Spagna piuttosto che in Grecia, interessa vendere in tutte le parti del mondo. Gli interessa insomma creare un sistema dentro il quale le persone diventano insieme utilizzatori dei servizi e riproduttori del sistema, e questo ci mette di fronte a un movimento che, dal punto di vista della logica dello sviluppo, possiamo chiamare ricorsivo. Ossia: io produco un documento, e quel documento si ritorce contro di me come minore livello della mia libertà. È il principio delle manette americane: se muovi i polsi, le manette si stringono di più. Ecco allora che il problema diventa serio, perché non è un problema di tecnologie ma di _quali _tecnologie, e queste fanno male ai polsi, alla mia libertà.\nRichelieu diceva datemi una parola e vi impicco un uomo; figuriamoci se diamo tutto il nostro archivio di parole, quante impiccagioni ci aspettano sull’uscio. Questo è il punto. Il controllo, gli algoritmi, le interazioni con i siti per acquistare o scaricare applicazioni, programmi ecc. sono gestiti da computer, non più da essere umani; sono macchine quelle che incamerano i documenti, e questo ci deve preoccupare anche perché nel momento in cui, per esempio, un giorno decido di tirare il collo alla gallina del mio vicino perché fa un chiasso infernale e divento un criminale, l’algoritmo andrà a vedere tutto quello che ho fatto fino a quel momento e scoprirà che, caso mai, quindici anni fa ho scritto dei versi contro le galline… e allora ecco la prova!, c’è una costanza nel tempo! Ciò che voglio dire è che queste tecnologie non solo non sono ingenue, ma essendo ricorsive ci mettono in un doppio stato di soggezione: non ci si può sottrarre e nello stesso tempo se si usano si moltiplicano i loro effetti negativi.\nCi sono altri due aspetti particolarmente importanti su cui riflettere: la sorveglianza panottica della società e la produttività nel mondo del lavoro.\nNel Novecento ci siamo abituati a osservare il controllo sociale perché è stato un secolo di conflitti. Chiunque fosse in lotta con il mondo aveva di fronte a sé una parte politica, i carabinieri, la polizia, e se aveva in mente qualche pratica poco legale, come l’attacchinaggio notturno, per esempio, doveva stare attento, e se veniva preso si trovava segnato quello che aveva fatto su un cartellino; molte persone, quando poi sono andate a lavorare dopo un po’ di militanza giovanile, si sono sentite ripetere quel che era stato scritto su quel cartellino. Questo per dire che esisteva una memoria, ma il controllo era effettuato su chi si muoveva: il normale pensionato che viveva la sua vita tranquillo aveva nulla da temere, nel senso che nessun organo di polizia si interessava particolarmente a lui perché sarebbe stato uno spreco inutile di tempo.\nOggi questo sistema di controllo non c’è più. Proprio perché queste tecnologie lo consentono, il controllo è cambiato, ha rovesciato il suo paradigma: non ha più bisogno di controllare chi si muove, nella sua logica non ha più senso, perché chi si muove un giorno fa un attacchinaggio e un altro giorno no; ciò di cui ha bisogno è poter controllare chi si muove nel giorno e nel momento in cui vuole controllarlo, e in quel momento poter avere tutto di lui. E siccome è possibile farlo, controlla preventivamente tutti.\nSiamo quindi di fronte a una società in cui ognuno di noi è soggetto a un controllo, non perché abbia fatto qualcosa ma semplicemente perché esiste, e quindi è un potenziale criminale. Quando prendiamo la metropolitana siamo ripresi dalle telecamere, non stiamo facendo niente di male eppure veniamo filmati, perché si suppone che un giorno qualcuno possa mettere un ordigno da qualche parte, e in quel caso la polizia potrà ripescare tutte le informazioni catturate intorno a quell’evento: le mail spedite in quei giorni, i documenti prodotti, i filmati realizzati dalle varie telecamere. Avrà una massa di documenti che, unita a banche dati molto precise, potrà consentire delle comparazioni tra i volti noti e i volti catturati. Faccio l’esempio delle banche dati delle immagini perché piattaforme come Instagram, Facebook, che invitano i loro utilizzatori a mettere sempre più foto taggate, ossia che abbiano il riferimento al nome della persona, consentono di costruire banche dati di volti, e oggi il controllo visivo delle facce è in grado di compararle e leggere.\nSiamo quindi passati da un controllo a posteriori e mirato, a un controllo a priori che potrà essere mirato qualora fosse necessario, perché il materiale per farlo esiste.\nQuesto ci mette già di fronte all’idea di una società della sudditanza, perché una popolazione soggetta a un controllo di polizia a priori è una popolazione in stato di sudditanza. Il suddito è colui che non decide le pratiche di potere che si sviluppano su di lui, le subisce e nient’altro, in nome di un’ideologia che è quella della sicurezza. Ed è francamente un’_idea _di sicurezza, che comporta il fatto che volontariamente e passivamente noi ci assoggettiamo a questo tipo di pratiche.\nAnche nel mondo del lavoro è mutato il sistema di controllo a distanza dei lavoratori. Nella società industriale, fino a qualche anno fa e ancora tutt’oggi in moltissime aziende, il controllo passava attraverso dei controllori umani – il capo squadra, il capo reparto, il capo officina ecc. – quella che i sociologi chiamavano la catena del potere e che è stata studiata a lungo. L’ultimo anello controllava che il lavoratore svolgesse delle prestazioni utili per l’impresa, per esempio controllava il tempo impiegato per una certa operazione, e per farlo utilizzava un altro umano, il cronometrista, una figura che si metteva alle spalle del lavoratore e prendeva il tempo. Poi diceva: stai andando troppo piano, perché tizio per fare la stessa operazione ci mette tot secondi in meno. A quel punto si apriva una contrattazione – ma tizio è tre volte più grande di me… – c’era dunque un dialogo tra umani, che a volte era un conflitto, a volte una lotta, a volte uno sciopero.\nQuesta è la storia del movimento dei lavoratori lungo tutto il Novecento, una lotta di contrattazione della propria sopravvivenza nel mondo del lavoro, per far sì che lo sfruttamento non diventasse estremo e consentisse di rifiatare; spesso si perdeva, talvolta si riusciva a guadagnare qualche frammento di secondo, ed ecco che si respirava un po’.\nQuesto paradigma oggi è sparito. La logica dell’intero apparato produttivo, essendosi digitalizzata, ora funziona intorno a un altro paradigma, quello della concorrenza internazionale, che consente di fare studi di settore. Quanto tempo impiegano alla Volkswagen a fare l’operazione di verniciatura di una scocca, per esempio? 42 secondi. Quanto ci mettono in Giappone? 36 secondi. Quanto ci mette questo stabilimento? Un minuto. Quindi, in nome della competizione internazionale, fuori dalla quale non c’è mercato, l’azienda chiude, l’impresa stabilisce un tempo di produzione che è un tempo a priori rispetto al lavoratore, è un tempo ‘atteso’, così viene definito. Per cui l’azienda firma un contratto di lavoro, di quelli che si fanno oggi, ossia non di categoria ma singolo, in cui dice al lavoratore: vuoi venire a lavorare qui? Va bene, firmi un contratto per fare quella operazione in 32 secondi, perché il tempo atteso è questo.\nE c’è anche un altro aspetto: il tempo atteso è controllato da un computer, perché sono i computer che fanno girare le linee di produzione, i sistemi di lavoro, a quella velocità.\nPrendiamo per esempio Amazon. Noi apprezziamo il fatto che se andiamo sul suo sito a cercare un libro che non troviamo ormai da nessuna parte, perché magari è fuori produzione, lì lo troviamo, è anche scontato e in due giorni arriva a casa; perfetto. Pago con la mia carta di credito, entro quindi nel sistema, il libro arriva e io sono soddisfatto. Ma qual è l’implicazione? Che per farmi avere il libro in quel modo Amazon utilizza 15.000 robot nei suoi magazzini, vale a dire fa funzionare la velocità con cui elabora il mio ordine in un tempo preciso, per esempio due minuti, di cui un minuto e 40 secondi sono per il robot, che andrà a prendere il libro in qualche scaffale, e il tempo rimanente è riservato all’imbustatore, che non può quindi che lavorare a quella velocità. E allora Amazon, che ha stabilito il tempo atteso a priori, fa parcheggiare le ambulanze fuori dai suoi magazzini di logistica, e il lavoratore che crolla viene immediatamente tolto dalla linea, sostituito con un altro, messo sull’ambulanza e portato via – è uscito su Le Monde diplomatique, sul Times, sul Guardian, sui più grandi giornali internazionali, un lavoro di ricerca davvero ben fatto sul rapporto tra la salute di questi lavoratori e la velocità a cui devono lavorare, che produce capogiri, svenimenti ecc.\nNoi siamo felici di ricevere il libro in tre giorni, ma molte persone vengono stritolate da questo dispositivo totalmente automatizzato, gestito da un sistema di computer, e che noi mettiamo in movimento quando chiediamo un libro ad Amazon; perché siamo noi che lo mettiamo in movimento. Amazon, come la Walmart, dice ai suoi lavoratori che se è diventata in pochissimi anni la più grande azienda di commercializzazione è perché fornisce dei servizi rapidi, efficaci, efficienti, e quindi se le persone la premiano andando sul suo sito a comprare, vuol dire che ha ragione: la legittimazione della sua operatività viene dai suoi utilizzatori.\nÈ un discorso su cui dovremmo interrogarci molto, e che pone una questione di fondo. È un po’ scabrosa, perché ci chiama in ballo: stiamo parlando di un’oligarchia di imprese, di una nuova fase del modo di produzione capitalistico, ma stiamo parlando di noi. Questo insieme di dispositivi funziona alla sola e unica condizione che ciascuno di noi lo faccia funzionare. Nessuno lo impone, è un dato di fatto della storia dentro la quale siamo capitati, e a un certo punto, svegliandoci, ci troviamo a interrogarci, visto che non possiamo più fare a meno di questo tipo di strumenti per milioni di ragioni, su quale sia il nesso tra lo sviluppo del capitalismo digitale e la nostra responsabilità singola di utilizzatori dei suoi sistemi. È una domanda inquietante perché al fondo pone la questione della responsabilità etica, una questione con cui è sempre stato difficile fare i conti, ma che nel Novecento veniva affrontata all’interno di grandi sguardi, della ragione storica del raggruppamento in cui ognuno si trovava e nella quale univa la sua azione politica e la sua responsabilità individuale, che si collocava quindi nel quadro di una militanza.\nOggi siamo in una società di solitudini, dove certo esistono ancora gruppi, anarchici, comunisti o rivoluzionari di qualche genere, ma la stragrande maggioranza dei cittadini è dentro un’estrema confusione nelle sue prospettive, nelle sue pratiche, nei ricatti che subisce, nella lentezza della sua capacità di accedere a una consapevolezza dei dispositivi dentro i quali gira, che ci fanno intravedere una condizione penosa di forti solitudini che ognuno deve in qualche modo masticare e addomesticare; e ovviamente, in queste solitudini, nessuno di noi può pensare di sfidare il mondo, sarebbe non solo temerario ma anche stupido, pensare di rispondere a tutto questo alzando una bandiera personale… prendo il telefonino lo schiaccio contro una ruspa e vado a vivere nel bosco. Possiamo anche fare scelte di sottrazione, ma il mondo del lavoro, della cittadinanza, della scuola, non può affrontare un passaggio così violento rispetto alla sociabilità delle persone, sottraendosi. Occorre affrontarlo. E il primo passo per farlo è la ripresa di due elementari considerazioni.\nPrimo: questo territorio di cui stiamo parlando si chiama modo di produzione capitalistico, vale a dire un modo di produzione all’interno del quale alcuni, per realizzare dei profitti, sfruttano tutti gli altri. Questo è un punto fermo che non può essere cancellato dall’ideologia della rete, che dice che siamo nel regno della libertà, che adesso ognuno può fare qualcosa di più; no, siamo all’interno di una situazione in cui un’oligarchia capitalistica sta pensando di estendere lo sfruttamento in una nuova forma, e con una capacità di forte colonizzazione dell’immaginario su tutto il pianeta. Quindi una situazione infinitamente più pericolosa di ieri.\nSecondo: dobbiamo prendere assolutamente contezza della nostra lentezza. Noi siamo in ritardo, siamo lenti nel leggere le operazioni di potere che si realizzano attraverso il nostro corpo. È facile citare Foucault e la microfisica del potere – che significa: guarda il modo in cui il potere ti attraversa, e il modo in cui operi e agisci con le tue azioni – ma è proprio questo. Concludo quindi con un’immagine di Foucault, che ci racconta la nostra condizione ma solo a metà, proprio perché il tempo è andato così veloce che anche questa grande immagine della microfisica del potere, quella del panottico, non regge più.\nIl panottico era un’idea portata avanti alla fine del Settecento da Bentham, un giurista inglese che in realtà aveva rubato l’idea al fratello, un industriale che lavorava per la Russia e aveva messo in piedi un grande campo di lavoro, di tipo schiavistico, per l’estrazione di sostanze all’interno di un’area. Questo industriale aveva bisogno di esercitare un controllo estremamente forte sui lavoratori, per cui si era inventato un interessante dispositivo: una torretta molto alta al centro del campo, dall’interno della quale qualcuno osservava i lavoratori. Ma l’intuizione brillante era che questo qualcuno non doveva essere visibile ai lavoratori, che dovevano sapere che c’era ma non vederlo, perché altrimenti sarebbe dovuto essere una presenza costante all’interno della torretta, e anche con mille occhi.\nQuindi Bentham aveva immaginato un situazione coperta, in cui i lavoratori sapevano di essere controllati ma non potevano vedere se il controllore li stava effettivamente guardando. È un sistema che è filtrato anche nella nostra società, per esempio il carcere di San Vittore è costruito sull’idea panottica. L’intuizione di Bentham è chiara: siccome tu sai di essere controllato, ti comporterai esattamente come io voglio che tu ti comporti, altrimenti sei uno stupido. Quindi, di fatto, non serve nemmeno che io ti controlli, perché tu farai comunque quello che voglio, perché pensi di essere controllato. Questo era il panottico e oggi, molto spesso e a sproposito, si dice che internet è un panottico grande come il mondo. Non è vero. Internet è il rovesciamento dell’idea panottica, ed è molto più grave.\nLa rete parte dall’idea che tu non sei sorvegliato. Nei protocolli di Facebook trovate scritto che il principio fondamentale della piattaforma è la trasparenza, dunque se tu ti nascondi, se non metti tutti i tuoi dati, gli amori, cosa hai mangiato per colazione la mattina, sei un tipo sospetto: se non hai niente da nascondere butta tutto ciò che sei in Facebook, socializza e il mondo della sociabilità ti aprirà infinite porte. Da queste strutture parte quindi una proposta anti-panottica: chiedi e ti sarà dato, ti dice Google, butta le tue fotografie su Instagram, metti i tuoi post in Twitter e Facebook e ti saranno restituiti come like. \nE allora ecco che questa operazione diventa insidiosa, perché se le persone si convincono di non essere controllate non solo diventano i primi fornitori di quei documenti che producono tutta la ricchezza che abbiamo visto, ma anche coloro che producono tutte le informazioni che porteranno al loro controllo biopolitico, vale a dire il controllo della loro salute, delle relazioni, dei gusti ecc. È il sogno del capitalismo, trasformare il mondo in un sistema di merci, in cui non c’è solamente la merce che si compra e si vende ma anche quella che si autoproduce. È il punto estremo di un percorso che possiamo considerare piuttosto rischioso.\n\n\n\nCurcio\n\n\n•\nRenato Curcio, “Colonizzazione dell’immaginario e controllo sociale”, «Paginauno» a. X - n. 47 - aprile/maggio 2016.\nFotografia: Claudio Comandini, “Immaginare” - Roma, gennaio 2016."
  },
  {
    "objectID": "posts/pages/2015-08-28-cocktail-bulgaro.html",
    "href": "posts/pages/2015-08-28-cocktail-bulgaro.html",
    "title": "Cocktail bulgaro",
    "section": "",
    "text": "Attraversando la mescolanza bulgara: città, treni, ragazze e zingari.  E musica.\n1. Odi alla Sapienza\n«Essa si estende, con potenza, da un capo all’altro del mondo, e con bontà governa ogni cosa. Io l’ho amata e cercata fin dalla mia gioventù e con ogni cura mi sono adoperato per farla mia, innamorato della sua bellezza. Essa manifesta la sua nobiltà, perché vive assieme a Dio, ed è amata dal Signore di tutte le cose. Infatti, possiede i segreti della scienza di Dio, e presiede alle opere di lui.» (Sapienza, 8, 1-4)\n«La odiavano gli arconti, costanti e perseveranti ad eseguire il mistero, e la odiavano anche tutti i custodi che stanno alle porte degli eoni.» (Pistis Sophia, 30, 6)\n2. Festa a Sofia\nAttraversando la stessa identica piazza li chiama la voce alla moschea discutono tra loro in sinagoga si radunano all’interno della chiesa ognuno in nome di un diverso unico dio: da lui separati: separati noi, se esiste un noi che non sia solo in cammino. Passa il tram, piove sui templi blasfemi, la pace del cielo in tristezza si scioglie.\nVenerdì, sabato, domenica. Giorni di festa a Sofia.\nhttps://soundcloud.com/claudio_comandini/festa-a-sofia\n\n\n\ntrans.gif\n\n\n3. La santa che non c’è\nAlle spalle una sinagoga, di fronte la moschea: ambedue si contendono primati; poco oltre, la chiesa ortodossa di San Giorgio, ricavata da un tempio romano. In una entri col capo coperto, in un’altra ti levi le scarpe, nell’altra ancora se hai un cappello te lo devi togliere. In una si festeggia il sabato, nell’altra il venerdì, nell’altra ancora la domenica. Nel mondo laico sembra legittimo astenersi dal lavoro pure il lunedì mattina e il giovedì pomeriggio. Dio forse è lo stesso, tanti i riti che lo celebrano, anche nel riposo. Sarà perché è un Signore?\nDalle fonti termali di epoca romana zampilla acqua calda, in molti si riforniscono con vari recipienti; stanno ristrutturando l’impianto. Sotto la moschea, chioschi con la scritta Coca-Cola vendono prodotti tipici, ottimi anche di prezzo, due Leva - tra le duemila lire e un euro. Davanti vi troneggia un mercato coperto sovietico piuttosto ben fornito. Al centro di questa mescolanza, in una terra di nessuno tra socialismo e barbarie, oltre le contese delle fedi irriducibili, aldilà dei conflitti tra globale e locale, c’è, uguale per tutti, un bar.\nSeduto ad un tavolo, vedo passare i tram per la stazione. Anche oggi piove, non sempre, a tratti. Nel mentre ne vedo la statua, ricordo che nessuna santa mai si chiamò con il nome di questa città: eppure, è la presenza di quel nome a legare insieme questo cielo e questa terra.\n4. Infinito e presente\nPoco lontano, una vecchia fabbrica di armi che sembra aver perso l’ultima battaglia. Puliti i fiumi attraversati. Sono da qualche parte in Tracia, regione dell’Europa estrema tra Bulgaria e Turchia. In bulgaro, l’infinito presente si esprime come la prima persona dell’indicativo presente: “andare” è “io vado”. Da qualche parte Derrida segnala che tra essere e divenire, vivere e morire, è l’andare. Andare, così come si va.\nIl treno, che normalmente viaggia disinvoltamente con le porte aperte, è però fermo da un po’, e non si sa perché. Al controllo dei titoli di viaggio c’è mancato poco che zelantissimi agenti  tirassero fuori un mitra perché stavo nel corridoio invece che nel posto corrispondente al numero segnato sul biglietto. Il bigliettaio chiede supplementi in Levova, non è chiaro perché. Qual è il posto di ogni cosa?\nNelle presenze che affollano queste carrozze, in questo uomo magro e in questa donna grassa, uno con la cravatta inforforata, l’altra divorante una specie di maritozzo, vedo l’ossessione del denaro togliere decoro ai poveri e dignità ai ricchi. Se il comunismo ha perso, il capitalismo non ha vinto. Un muggito arriva chiaro e netto dalla valle. C’è uno strano contrasto tra il silenzio del mattino e l’innaturale immobilità del treno.\n5. Paracadutandosi senza senso\nStrane sculture in ascolto. Tramonto nel parco della stazione di Stara Zagora. Suono la tromba. Una musica balcanica spontanea, quanto mi viene dopo un po’ di giorni che gironzolo per la mescolanza bulgara. La città fu costruita dai romani, distrutta dai turchi e ricostruita dai francesi. Tsveta, la bella moretta con cui ho passato la serata di ieri, mi diceva poi, con la sua voce bassa e gentile: «Bulgària is a very beautiful country because you can drink with one Lev» - tra le mille Lire e i cinquanta centesimi di Euro. «Yes, yes» - io rispondevo, nella mia camicia ganza, con la faccia tutta protesa verso il nonsoche. Più di qualcuno mi ha già detto che le bulgare sono le donne più belle del mondo: quasi quasi inizio a crederci. Dopo andremo a vedere quanto resta del più antico forno, nel cuore della città.\nStrane figure si avvicinano. Sono un paio. Uno se non fosse zingaro sarebbe un bambino. L’altro sembra il Joker, non quello di Batman ma proprio quello delle carte da gioco, ha un occhio di traverso e ride di continuo, sulla maglietta una scritta, Parachuting Nonsense!, tipo «paracadutandosi senza senso», il «paracadutarsi insensato», roba così insomma… Io ho dei postumi da alcool niente male e tutto questo mi sembra molto adatto: davvero un bel nome, ci si potrebbe fare un qualcosa, tipo un gruppo rock, o quantomeno un disco…\nLi avevo già notati mentre ero al bar della stazione, a mangiare un panino bulgaro con formaggio e salsa tipo ketchup, che avevo fatto cenno di non volere, ma qui muovere la testa da destra e sinistra vuol dire sì: e quindi vabbè, lo mangio, assaggiamo, non c’è mai ragione per gettare del cibo. Continuo a suonare. Ne arrivano altri due. Uno ha età e sesso imprecisato, le unghie laccate e sbeccate e un ciuffo che svetta poco più su della fronte; l’altro, più grandicello, è tutto intento a farsi di colla da un sacchetto.\nL’assoluta singolarità degli zingari porta sempre con sé qualche timore. Anche ora. Comprensibile. Vogliono dimostrare amicizia ma sono invadenti, afferrano le tue cose e stringi inevitabilmente il culo, chiedono soldi come fossero dovuti. Alcuni gesti di quello apparentemente più adulto accennano ad un’offerta di prestazioni sessuali orali, ma non mi sembra per niente il caso di andare a mettere il cazzo nella bocca impastata di solventi di questo rincoglionito. Oppure, magari ha semplicemente fame, già.\nL’elemosina rappresenta una specie di mistero. Sul treno una persona con cui stavo parlando mi ha dato dei soldi, sette Leva con San Cirillo stampato sopra elargiti senza che glieli chiedessi. Non perché stessi messo male, almeno credo, spero. Li ho rifiutati, ha insistito: sembrava ne dipendesse della propria salvezza darmeli. Così, in omaggio alle sue credenze, li ho intascati, del resto non li butto via mica. Ora però non so se io devo darne a loro, la cui sussistenza dipende in gran parte dai soldi degli altri. Di fatto, ho poca valuta, anche perché, vero genio dell’economia, sono partito con un bancomat non valido per l’estero. Alcune cose non le sapevo e mi pure sa che qui i misteri sono destinati ad infittirsi. Del resto, si viaggia per imparare, lo dice pure chi non si muove mai, e tutti hanno qualcosa da apprendere da ogni incontro, anche se non è sempre ben chiaro cosa.\nGli zingari vogliono sentirmi suonare, dicono di amarmi: gridano «We  love you», come la canzone dei Rolling Stones, quella satanica coi coretti. Ricordo però che mia madre, e non soltanto lei, disse qualcosa tipo «non devi giocare con gli zingari nel bosco». Mia madre non c’è più, anche De Andrè è morto, i timori di famiglia sono perduti insieme a tante altre cose: tra questi alberi silenziosi, ritrovo nel fondo dei loro occhi qualcosa che sento pure nei miei. Il disagio è un’ombra che cresce. Ed è notte. Vanno via.\nSto aspettando il treno. Mi raggiungono di nuovo. In due continuano ad aspirare dal sacchetto, il più piccolo vuole suonare l’ocarina che porto al collo. Il suono esce con un puzzo di colla. Voglio dire qualche cazzata, e dico quella che mi gira di più per la testa da un po’ di giorni. Dico così quanto è bello vedere tanti popoli diversi in Bulgaria vivere insieme, senza che la guerra li abbia distrutti come avvenuto a pochi chilometri di distanza. L’androgino mi guarda e indica il cielo, dicendo con il suo angliski: «Because God love us. You believe? I think so.»\nNon ho risposto. Tiro fuori dalle tasche un San Cirillo tutto rosso. Lui prontamente lo afferra e scappa via attraversando i binari mentre gli dico di dividerlo con gli altri. Vanno tutti via ancora. Con le altre persone se si degnano di uno sguardo è soltanto di reciproco disprezzo. Le stesse persone, nel vedere un italianski _che parla l’_angliski proprio in Bulgària, o mostrano una buffa eccitazione, oppure gli rode inspiegabilmente il culo. Nessuno sa comunque mai dire niente di quanto possa servirti, le cose devi andare a vederle per conto tuo. Se però è questo a tenere lontano i turisti, a me va bene.\nSono seduto, sto scrivendo. Torna il bambino, mi osserva mentre scrivo. Gli dico di scrivere, potrebbe raccontare tante cose. Mi guarda con gli occhi spiritati e si picchia la mano di taglio sullo stomaco. Gli allungo qualche spicciolo e mi fa capire che non bastano. Tiro fuori un altro Lev. Quello più rincoglionito, sempre attaccato al sacchetto, si avvicina, mostra un’altra banconota, si litigano i soldi. Mi chiede di suonare un’altra volta. Poi si volta, con uno strano «Bye»: quello di chi abbandona ogni cosa senza pensarci troppo.\nRiprendo l’ocarina. Mi torna in mente quando la comprai in una Praga d’inverno, sul ponte Carlo, poco dopo la caduta della cortina di ferro, nei giorni in cui si preparava la guerra del Golfo. Quanto fu breve il respiro del nostro ottimismo. Ora le Torri gemelle sono cadute e il Medio oriente è in fiamme. Altre devastazioni trascorreranno di fronte alla nostra ignavia. Nessuno è mai presente, soltanto la distanza ci unisce.\nArriva il treno, continuo a suonare. Mi invitano a salire due allegri viaggiatori. Guarda caso, sono praghesi. Jacob, alto e biondo rasato, nome ebraico e aspetto da nazista buono. Fathi, moro di capelli mori e pizzetto, nome islamico e padre siriano, tipologia dell’arabo superiore. In un vagone pieni di rumeni che ci guardano strambi, ci prepariamo un tè verde agitando una bottiglia. Al ritmo della nostra conversazione il treno procede verso Istanbul.\n•\nAgosto 2002. Il disco Parachuting Nonsense! (Setola di Maiale, 2009 - registrazioni del 2002-2003) deve molto a questo viaggio.\nFotografia: “Paracadutisti nonsense” - Stara Zagora, agosto 2002."
  },
  {
    "objectID": "posts/pages/2016-06-01-manicomio-italia-un-quadro-clinico.html",
    "href": "posts/pages/2016-06-01-manicomio-italia-un-quadro-clinico.html",
    "title": "Manicomio Italia: un quadro clinico",
    "section": "",
    "text": "Il paziente Italia non è difficile da riconoscere. Quattro i sintomi individuati dallo psichiatra e scrittore Vittorino Andreoli (Verona, 1940) in questa intervista di Andrea Purgatori: vengono qui riassunti per comune utilità, perché, se non è una propriamente una malattia, superficialità e faciloneria sono comunque diffuse, e fa fatica leggere e pensare per davvero. Masochismo nascosto dietro la maschera di un esibizionismo atto a compensare l’impotenza. Individualismo spietato e crudele esteso al massimo ad un piccolissimo clan, forse ad un amante, ma non alla moglie. Patologia della recita, esistere per quello che di dice e parlare sempre, convincendosi delle proprie menzogne. Fede in miracoli assurdi che portano a convincersi che non vale la pena di fare assolutamente niente. Ci può forse salvare la depressione anaclitica, tipica degli uomini di cultura, che leggono Ungaretti quel verso stupendo che dice più o meno: «l’uomo… attaccato nel vuoto al suo filo di ragno». Tuttavia, può bastare?\n«L’Italia è un paziente malato di mente. Malato grave. Dal punto di vista psichiatrico, direi che è da ricovero. Però non ci sono più i manicomi». Il professor Vittorino Andreoli, uno dei massimi esponenti della psichiatria contemporanea, ex direttore del Dipartimento di psichiatria di Verona, membro della New York Academy of Sciences e presidente del Section Committee on Psychopathology of Expression della World Psychiatric Association ha messo idealmente sul lettino questo Paese che si dibatte tra crisi economica e caos politico e si è fatto un’idea precisa del malessere del suo popolo. Un’idea drammatica. Con una premessa: «Che io vedo gli italiani da italiano, in questo momento particolare. Quindi, sia chiaro che questa è una visione degli altri e nello stesso tempo di me. Come in uno specchio».\nQuali sono i sintomi della malattia mentale dell’Italia, professor Andreoli?\nNe ho individuati quattro. Il primo lo definirei “masochismo nascosto”. Il piacere di trattarsi male e quasi goderne. Però, dietro la maschera dell’esibizionismo.\nMi faccia capire questa storia della maschera.\nBeh, basta ascoltare gli italiani e i racconti meravigliosi delle loro vacanze, della loro famiglia. Ho fatto questo, ho fatto quello. Sono stato in quel ristorante, il più caro naturalmente. Mio figlio è straordinario, quello piccolo poi…\nEsibizionisti.\nMa certo, è questa la maschera che nasconde il masochismo. E poi tenga presente che generalmente l’esibizionismo è un disturbo della sessualità. Mostrare il proprio organo, ma non perché sia potente. Per compensare l’impotenza.\nViene da pensare a certi politici. Anzi, a un politico in particolare.\nPensi pure quello che vuole. Io faccio lo psichiatra e le parlo di questo sintomo degli italiani, di noi italiani. Del masochismo mascherato dall’esibizionismo. Tipo: non ho una lira ma mostro il portafoglio, anche se dentro non c’è niente. Oppure: sono vecchio, però metto un paio di jeans per sembrare più giovane e una conchiglia nel punto dove lei sa, così sembra che lì ci sia qualcosa e invece non c’è niente.\nSecondo sintomo.\nL’individualismo spietato. E badi che ci tengo a questo aggettivo. Perché un certo individualismo è normale, uno deve avere la sua identità a cui si attacca la stima. Ma quando diventa spietato…\nCattivo.\nSì, ma spietato è ancora di più. Immagini dieci persone su una scialuppa, col mare agitato e il rischio di andare sotto. Ecco, invece di dire «cosa possiamo fare insieme noi dieci per salvarci?», scatta l’io. Io faccio così, io posso nuotare, io me la cavo in questo modo… individualismo spietato, che al massimo si estende a un piccolissimo clan. Magari alla ragazza che sta insieme a te sulla scialuppa. All’amante più che alla moglie, forse a un amico. Quindi, quando parliamo di gruppo, in realtà parliamo di individualismo allargato.\nTerzo sintomo della malattia mentale degli italiani?\nLa recita.\nLa recita?\nAaaahhh, proprio così… noi non esistiamo se non parliamo. Noi esistiamo per quello che diciamo, non per quello che abbiamo fatto. Ecco la patologia della recita: l’italiano indossa la maschera e non sa più qual è il suo volto. Guarda uno spettacolo a teatro o un film, ma non gli basta. No, sta bene solo se recita, se diventa lui l’attore. Guarda il film e parla. Ah, che meraviglia: sto parlando, tutti mi dovete ascoltare. Ma li ha visti gli inglesi?.\nChe fanno gli inglesi?\nNon parlano mai. Invece noi parliamo anche quando ascoltiamo la musica, quando leggiamo il giornale. Mi permetta di ricordare uno che aveva capito benissimo gli italiani, che era Luigi Pirandello. Aveva capito la follia perché aveva una moglie malata di mente. Uno nessuno e centomila è una delle più grandi opere mai scritte ed è perfetta per comprendere la nostra malattia mentale.\nTorniamo ai sintomi, professore.\nNo, no. Rimaniamo alla maschera. Pensi a quelli che vanno in vacanza. Dicono che sono stati fuori quindici giorni e invece è una settimana. Oppure raccontano che hanno una terrazza stupenda e invece vivono in un monolocale con un’unica finestra e un vaso di fiori secchi sul davanzale. Non è magnifico? E a forza di raccontarlo, quando vanno a casa si convincono di avere sul serio una terrazza piena di piante. E poi c’è il quarto sintomo, importantissimo. Riguarda la fede…\nCon la fede non si scherza.\nMica quella in dio, lasciamo perdere. Io parlo del credere. Pensare che domani, alle otto del mattino ci sarà il miracolo. Poi se li fa dio, San Gennaro o chiunque altro poco importa. Insomma, per capirci, noi viviamo in un disastro, in una cloaca ma crediamo che domattina alle otto ci sarà il miracolo che ci cambia la vita. Aspettiamo Godot, che non c’è. Ma vai a spiegarlo agli italiani. Che cazzo vuoi, ti rispondono. Domattina alle otto arriva Godot. Quindi, non vale la pena di fare niente. È una fede incredibile, anche se detta così sembra un paradosso. Chi se ne importa se ci governa uno o l’altro, se viene il padre eterno o Berlusconi, chi se ne importa dei conti e della Corte dei conti, tanto domattina alle otto c’è il miracolo.\nMasochismo nascosto, individualismo spietato, recita, fede nel miracolo. Siamo messi malissimo, professor Andreoli.\nProprio così. Nessuno psichiatra può salvare questo paziente che è l’Italia. Non posso nemmeno toglierti questi sintomi, perché senza ti sentiresti morto. Se ti togliessi la maschera ti vergogneresti, perché abbiamo perso la faccia dappertutto. Se ti togliessi la fede, ti vedresti meschino. Insomma, se trattassimo questo paziente secondo la ragione, secondo la psichiatria, lo metteremmo in una condizione che lo aggraverebbe. In conclusione, senza questi sintomi il popolo italiano non potrebbe che andare verso un suicidio di massa.\nE allora?\nAllora ci vorrebbe il manicomio. Ma siccome siamo tanti, l’unica considerazione è che il manicomio è l’Italia. E l’unico sano, che potrebbe essere lo psichiatra, visto da tutti questi malati è considerato matto.\nScherza o dice sul serio?\nHo cercato di usare un tono realistico facendo dell’ironia, un tono italiano. Però adesso le dico che ogni criterio di buona economia o di buona politica su di noi non funziona, perché in questo momento la nostra malattia è vista come una salvezza. È come se dicessi a un credente che dio non esiste e che invece di pregare dovrebbe andare in piazza a fare la rivoluzione. Oppure, da psichiatra, dovrei dire a tutti quelli che stanno facendo le vacanze, ma in realtà non le fanno perché non hanno una lira, tornate a casa e andate in piazza, andate a votare, togliete il potere a quello che dice che bisogna abbattere la magistratura perché non fa quello che vuole lui. Ma non lo farebbero, perché si mettono la maschera e dicono che gli va tutto benissimo.\nGuardi, professore, che non sono tutti malati. Ci sono anche molti sani in circolazione. Secondo lei che fanno?\nPiangono, si lamentano. Ma non sono sani, sono malati anche loro. Sono vicini a una depressione che noi psichiatri chiamiamo anaclitica. Penso agli uomini di cultura, quelli veri. Che ormai leggono solo Ungaretti e magari quel verso stupendo che andrebbe benissimo per il paziente Italia che abbiamo visitato adesso e dice più o meno: l’uomo… attaccato nel vuoto al suo filo di ragno.\nE lei, perché non se ne va?\nPerché faccio lo psichiatra, e vedo persone molto più disperate di me.\nGrazie della seduta, professore.\nPrego.\n•\nVittorino Andreoli - Andrea Purgatori, “L’Italia è un Paese malato di mente. Esibizionisti, individualisti, masochisti, fatalisti”, «Huffington Post» 06/08/2013 - aggiornato 31/05/2016.\nIllustrazione: “Madness” (DasWortgewand)"
  },
  {
    "objectID": "posts/pages/2016-04-15-chi-paga-per-la-condivisione.html",
    "href": "posts/pages/2016-04-15-chi-paga-per-la-condivisione.html",
    "title": "Chi paga per la condivisione?",
    "section": "",
    "text": "È necessaria una mappatura di forme e modi con cui la comunicazione e la condivisione delle informazioni stanno ridefinendo, e non soltanto nel virtuale, economia e cultura. Questa utile topografia compilata da Annamaria Testa, pubblicitaria e giornalista, deve però essere accompagnata da preoccupazioni che permettano di comprendere come rendere la crescente intelligenza collettiva un vero e proprio elemento ‘comune’, superando la tendenza a cristallizzarla in ‘comunicazione’ banale. Infatti, realtà quali le pressioni dell’industria farmaceutica, le modeste rendite dei microcompensi, le consultazioni cittadine di pura demagogia, dietro le novità di facciata, segnano la sopravvivenza di miti progressisti di altre epoche, e con questi i rapporti di forza tipici del capitalismo. Laddove si configura quanto viene definito come ‘capitalismo cognitivo’, focalizzare il mobile ‘territorio’ nel quale questo si inscrive deve servire anche a comprendere come sia possibile compiere quella ‘rivoluzione’ che permetta di impossessarsi dei mezzi di produzione: e quindi, non subire le informazioni, ma elaborarle. La lotta passa inevitabilmente per la riqualificazione economica del lavoro intellettuale, che comporta la ridefinizione dei criteri di autorevolezza, competenza e credibilità, i quali dipendono maggiormente dalla tenuta specifica di quanto viene proposto, che dal suo restare appeso allo share o più in generale all’audience: criteri per i quali spesso si riducendo il tipo di condivisione più diffusa sui social ad una giostra di parole che si vanificano l’una con l’altra, favorendo al massimo divulgazioni al ribasso e prive di effettivi contenuti. Il problema fondamentale con cui confrontarsi è che l’annullamento delle opinioni ad vortice di chiacchiere irrelate non è episodico ma, come ha mostrato in maniera esemplare il filosofo Mario Perniola, è tra le costanti della ‘comunicazione’, le cui condizioni vanno attraversate cercando zattere che permettano al sapere di mantenere una propria dimensione operativa. Dove una società è costituita da conoscenze intrinseche e il comprendere stesso è strutturalmente sociale, in questo presente le aree e le nicchie al’interno delle quali il lavoro culturale sopravvive si sono ormai moltiplicate indefinitivamente, e la grande velocità nella quale siamo immersi determina una diffusa non-simultaneità. In pratica, è come se ognuno vivesse nel mondo e nell’epoca che gli pare. Tali circostanze possono portare a trascurare che il lavoro intellettuale, nonostante le specializzazioni in cui si articola, ha sempre interessi generali e aspetti universali, i quali, pur non interessando mai tutti, trascendono in ampia misura divisione del lavoro e condizioni del mercato. Ed è proprio la considerazione concreta dei fattori che determinano un mercato a permettere di comprenderne le pratiche, superandone i particolarismi senza generalizzarne i modelli. Infatti, il crowdsourcing, sul quale l’articolo si conclude interrogandosi sui suoi limiti, ladddove non voglia ridursi allo “spiottare”, deve concepire la propria rete come decentralizzata e caratterizzata dalla divisione in diversi nodi dei contatti: quindi, non da una loro omogenea distribuzione, nè da qualche rigida centralizzazione. La questione permette di approfondire la comprensione delle tipologie di rete formalizzate da Paul Baran nel 1964, ed è spiegata anche in un articolo tecnico ricco di implicazioni teoriche, che ricorda come le campagne di raccolta, pur essendo legate alla generalità di un progetto, si appuntano ogni volta ad aspetti specifici e a nicchie coinvolte a diverso livello. Lo stesso tipo di distribuzione è riscontrabile anche nella diffusione delle idee, che si riproducono creando nuovi centri di diffusione non necessariamente in reciproco contatto, eppure collegati: questa è una delle modalità con cui cultura ed economia ritrovano rapporti funzionali e reciproche influenze. Gli alberi e la foresta che si nascondono tra loro possono anche svelarsi reciprocamente: eppure, c’è chi, pur essendone circondato, non vede nè gli uni, nè l’altra.\n1. Cooperare e condividere\nLa cooperazione, la condivisione e la diffusione del sapere stanno cambiando le nostre vite. Ad affermarlo in modo assai convinto è l’antropologa Stefana Broadbent, capo del dipartimento di intelligenza collettiva del Nesta (National endowment for science, technology and the arts), un’organizzazione britannica senza scopo di lucro che si occupa di imprese creative e di innovazione. Broadbent da decenni studia i fenomeni sociali legati allo sviluppo tecnologico. Interviene alla manifestazione milanese Meet the media guru proprio per parlare di Knowledge commons e intelligenza collettiva. Ecco, in estrema sintesi, quel che racconta.\nOrmai, dice, siamo abituati a trovare dovunque conoscenza diffusa da singoli individui. Su YouTube le persone caricano e consultano video di spiegazioni (tutorial) su qualsiasi argomento, dalla coltivazione dei pomodori alle ultime scoperte sui fattori di rischio del diabete. Ma questa condivisione di conoscenza è un fatto inedito e una grande risorsa che va ben oltre i video su YouTube: l’intelligenza collettiva è un capitale che, grazie alla rete, già oggi viene investito nei campi più diversi.\nI casi sono ormai davvero tanti. Wikipedia è solo il più noto: nata nel 2001, già nel 2008 entra nel Guinness dei primati come la più ampia enciclopedia del mondo. Oggi conta più di 35 milioni di voci, distribuite su edizioni in 53 diverse lingue. Un altro caso assai conosciuto è Mozilla Firefox, il browser nato nel 2002, il cui codice è aperto e può essere distribuito e migliorato da chiunque voglia farlo.\nMa la condivisione del sapere non si esprime solo nel mondo virtuale e può, per esempio, applicarsi alla coprogettazione urbanistica: Anne Hidalgo, sindaca di Parigi, si appella all’intelligenza collettiva per progettare una città che sia “juste, progressiste et durable”.\nPuò trattarsi di mettere a frutto (o, in certi casi, di sfruttare) le risorse collettive. Oppure – e questo è un secondo caso – di mettere quelle risorse in comune. O, infine, di favorire la partecipazione dei cittadini.\nGià da qualche anno esistono siti come Quora dove i cittadini possono pubblicare domande e risposte su qualsiasi tema, o come Global Pulse, il sito delle Nazioni Unite per l’analisi dei big data riguardanti il benessere delle popolazioni, e il loro impiego per progettare piani di sviluppo più efficaci.\nC’è Fold-it: un videogioco messo a punto dall’università di Washington, il cui scopo è trovare modi efficaci per “ripiegare le proteine” e dare una mano agli scienziatiche inventano nuovi farmaci. C’è Nature’s notebook, che chiede di tenere sotto controllo il cambiamento climatico osservando piante e animali. Lo trovate, insieme a molti altri siti di analoga impostazione, sulla piattaforma di scienza condivisa (citizen science) Scistarter.\nMa esistono anche fenomeni di microlavoro (a fronte di microcompensi) com’è, per esempio, Mechanical Turk, la piattaforma di elaborazione dati lanciata da Amazon nel 2005. Se volete sapere meglio di che si tratta, leggete questo articolo Ogni volta che il compito è proposto da un’organizzazione centrale, che poi riserva a se stessa la sintesi dei contributi, allora abbiamo un’estrazione di valore dalla rete. È capitalismo cognitivo: digital labour (attenzione: è lavoro digitale anche l’interazione attraverso i social media).\nNon a caso, il ministero del lavoro francese sta pensando a come questo tipo di attività possa essere regolata all’interno della legislazione sul lavoro.\n2. Comunità sapienti\nUna prospettiva opposta è quella dei knowledge commons (informazioni e dati gestite da comunità di utenti) e riguarda le piattaforme per l’organizzazione di conoscenze che poi vengono integralmente redistribuite e messe in comune. È il caso del Debian project, un sistema democratico e volontario di progettazione di software che si è addirittura dotato di una propria costituzione, o di GitHub un popolare deposito di centinaia di migliaia di linee di codice open source.\nOpen Street Map organizza sessioni di mappatura collettiva, integrando fisicità e mondo virtuale (c’è anche una comunità italiana). In collaborazione con Medici senza frontiere e la Croce rossa sta, però, anche mappando le zone a rischio, in modo da raccogliere, a partire dalle immagini satellitari, dati utili a proteggere le popolazioni più vulnerabili.\nUno degli ambiti di condivisione più importanti riguarda la salute: RareConnectmette in contatto in tutto il mondo pazienti che hanno malattie rare, e permette di condividere storie, informazioni e discussioni, integrando conoscenze scientifiche ed esperienze dei pazienti. Sul melanoma c’è Melanoma patient network Europe. Invece Reg4all tratta di malattie genetiche e permette di condividere informazioni sulla propria salute con i ricercatori.\nUn terzo importante campo di applicazione riguarda la partecipazione dei cittadini. Le amministrazioni locali si chiedono come sfruttare l’intelligenza collettiva, favorendo l’inclusione dei cittadini sia allo scopo di guadagnarsi la loro fiducia, sia per ridurre i costi di raccolta-dati e di messa a punto delle soluzioni. Ormai hanno capito che i cittadini, presi nel loro complesso, sanno un sacco di cose.\nNascono così FixMyStreet, il sito londinese che permette di segnalare problemi e disservizi alla pubblica amministrazione, o Plaza Podemos 2.0 per coordinare iniziative civiche e costruire programmi politici. C’è perfino un documento della Casa Bianca che parla esplicitamente di accelerare la citizen science e il crowdsourcing per affrontare sfide complesse e favorire lo sviluppo sociale e scientifico.\nMa quanto sono affidabili i siti di crowdsourcing? Come vengono gestiti? Non appena si parla di saperi condivisi, dice Broadbent, vengono fuori questi problemi. Per esempio, il gruppo sul melanoma segue protocolli molto rigidi. Altre piattaforme non fo fanno. Tutti, però, a partire da Mozilla, adottano sistemi meritocratici basati sulla reputazione acquisita attraverso la qualità dei contributi.\nLa sfida è trovare un (difficile) equilibrio tra tecnologia, non sempre adeguata, gestione dei dati e delle organizzazioni, condivisione degli obiettivi con la comunità. Inoltre, bisogna avere il coraggio di proporre sfide su problemi complessi e la capacità di suscitare proposte interdisciplinari, selezionando le migliori attraverso discussioni e votazioni in rete.\n3. Come quantificare il sapere?\nLe condizioni per intraprendere iniziative di successo sono, invece, tutto sommato semplici (almeno da dire; ma non così semplici da realizzare): avere obiettivi chiari e ben definiti. Integrare attività in rete e attività nel mondo reale. Integrare contributi di singoli e di gruppi organizzati, che a loro volta possono essere depositari di specifiche competenze. Un modello interessante è offerto da ClimateCoLab, un progetto del Centro per l’intelligenza collettiva dell’Mit per reperire proposte sul cambiamento climatico.\nL’ultimo, ma non meno importante, tema di discussione è questo: dato per acquisito il valore sociale del sapere condiviso, c’è un valore economico che viene generato. Come quantificarlo? E come remunerarlo, considerando le persone non più solo come produttrici di dati, ma anche come portatrici di competenze?\nLa reputazione acquisita in rete è (ed ha) un valore? O dobbiamo cominciare a pensare a un salario garantito, almeno per i contributori più preziosi? Se non si affrontano questi nodi, la meraviglia che è il crowdsourcing rischia di trasformarsi nell’ennesimo fenomeno di lavoro intellettuale sottopagato.\n•\nAnnamaria Testa, “La condivisione del sapere è magnifica. Ma chi paga che cosa?”, «Internazionale.it», 29/03/2016.\nIllustrazione: Paul Baran, “Tipologie di reti” (1964)."
  },
  {
    "objectID": "posts/pages/2012-05-14-montale-natura-innocenza-linguaggio.html",
    "href": "posts/pages/2012-05-14-montale-natura-innocenza-linguaggio.html",
    "title": "La natura dopo la natura. Montale: la perdita dell’innocenza e la conquista del linguaggio",
    "section": "",
    "text": "Le critiche al determinismo meccanicista. Kleist: il peccato originale della razionalità. Schiller: la tensione morale all’ideale. Kant: il tutto e le parti. Goethe: la veste vivente della divinità. Hegel: reciprocità di mezzo e fine. Boutroux: il contingentismo. Einstein: caso e probabilità. Heisenberg: osservare la potenzialità. Husserl: la recettività. Montale e l’improbabilità del mondo: “Fine dell’infanzia”. Simmel: il paesaggio. Obliquità fra linguaggio e cose. Bergson: la memoria ascensionale. Mallarmé: il percorso orfico. Disgregazione del cosmo. Baader e la caduta di Lucifero. “Male di vivere” e responsabilità. L’universo e la toilette. “Marezzo”, “Incontro” e le basse sfere. La negazione come impulso etico. Critica a Gentile. “Non chiederci la parola”.\nPerciò il sentimento con cui noi ci sentiamo portati verso la natura è cosi intimamente affine al sentimento con cui rimpiangiamo la perduta età dell’infanzia e dell’innocenza infantile. _ Friedrich Schiller_, “Sulla poesia ingenua e sentimentale” (1796)\n1. Le nature della modernità\nUna natura strutturata secondo il modello della macchina, le cui leggi deterministiche di causa ed effetto possano permetterne manipolazione e sfruttamento da parte dell’uomo, si accompagna alla divisione tra spirito e materia nell’immagine del mondo costituita dalla scienza moderna. La coscienza di questa lacerazione si sviluppa nel pensiero e nella scrittura secondo diverse modalità.\nNel Il teatro delle marionette (1810) di Kleist la perfezione estetica del movimento meccanico di una marionetta e la serena spontaneità animale di un orso indicano la presenza della grazia più pura e naturale, perduta con la consapevolezza razionale rappresentata dal ballerino-schermitore. In tale figura dell’uomo moderno il centro di gravità risulta spodestato dal peccato originale _della razionalità, per ricostituirsi in maniera solipsistica nel chiuso della riflessione e del sentimento, senza rapporto alcuno con le forze della natura. Nel mondo meccanico che ossessiona Kleist la riconquista dell’innocenza rappresenta «_l’ultimo capitolo della storia del mondo» e segna il ritorno nell’Eden «dalla parte opposta», dopo aver percorso tutte le strade e mangiato di nuovo il frutto dell’albero della conoscenza [2].\nLa consapevolezza della frattura tra spirito e materia che si maturata nella storia della modernità trova un altro episodio in Schiller. La Natura è un’idea della ragione, non attingibile per l’esperienza, perduta così come lo è età dell’innocenza per l’uomo adulto. L’infanzia rappresenta l’espressione più diretta dello stato di natura, concepita come semplice determinabilità, _rispetto alla quale la determinazione adulta ne è compimento ma gli è inferiore. La natura trova forma nel rapporto di unità delle forme istintive della classicità greca, ed è irreversibilmente infranta da riflessione intellettuale e razionalità strumentale; può essere rintracciabile, non più come esperienza ma come idea, nella _tensione morale all’ideale della poesia moderna, la cui varietà dei generi rappresenta il tentativo, privo di esiti certi, di ricreare la natura internamente allo spazio ideale della riflessione: di riconquistare la natura attraverso la cultura [3].\nLe premesse teoretiche di questa sensibilità sono poste da Kant, il quale con Natura_ indica la totalità dei fenomeni, necessitati secondo rapporti causali, conosciuti attraverso giudizi determinanti: la conoscenza è formulata dalle scienze fisiche-matematiche, dove la cosa-in-sé indica una realtà diversa da quella percepita e rappresentata. Tuttavia, laddove non è conoscibile a priori la legge scientifica, dove non è dato l’universale a cui ricondurre il particolare, nel giudizio si verifica una _contingenza (Zufällingkeit). La facoltà del giudicare non opera come strumento di sensi e intelletto attraverso la produzione di concetti empirici, ma artisticamente, secondo un’universale e indeterminata finalità capace di renderne possibile l’esperienza, che la natura persegue nella varietà delle proprie forme [4].\nAssume così rilevanza il rapporto organico tra tutto e parti, irriducibile al meccanicismo determinista. La filosofia del romanticismo lo sviluppa, assieme a motivi panteistici del Rinascimento italiano e di Spinoza e al ritorno alla natura suggerito da Rousseau, in una speculazione che con Fichte espone il limite estremo della soggettività e con Schelling l’estensione illimitata della natura. Una posizione particolare è rappresentata da Goethe che, portando a integrazione teoria poetica e pratica scientifica, vede nella Natura la veste vivente della divinità, e formula una teoria scientifica basata sull’osservazione di ogni dettaglio nella sua integrazione in un tutto armonico, mosso in una continua produzione di forme, dove l’esperienza rappresenta la mediazione tra soggetto e oggetto [5].\nPer Hegel lo splendore della natura è in un selvaggio isolamento, il quale deve essere superato. La filosofia dell’identità ruota attorno all’accordo tra io e mondo, che hanno comunanza del principio nella mediazione tra l’essere sé e l’essere altro [6]; nel percorso razionale del reale la natura irrompe improvvisa nella Logica e nella «serena calma della conoscenza semplicemente pensante» [7] come l’«idea nella forma dell’essere altro» [8], negazione dialettica dell’idea a se stessa, gioco accidentale di forme da cui è assente la libertà. Le antinomie che riguardano la Natura sono necessità, determinazione dal di fuori, e contingenza, assenza di determinazioni concettuali della sua forma; in essa il concetto si svolge attraverso la morte e il vivente, nei momenti della meccanica, della fisica e dell’organica. Nella natura organica non domina lo sviluppo ma l’interazione, la reciprocità di mezzo e fine, e procede per gradi secondo un’idea immanente. La natura si arresta nel suo essere contraddizione in sé irrisolvibile, ripetizione imperfetta ed esteriore dell’ordine razionale del concetto, determinazione di sé a se stesso. Scopo finale e realizzazione oggettiva della Natura è quindi la piena libertà dello Spirito.\nPer quanto il pensiero cerchi diverse vie d’uscita,  il determinismo meccanicista estende il proprio dominio. Con l’evoluzionismo il metodo dell’osservazione empirica e il modello della predittività matematica riguardano l’intero mondo umano. La filosofia muove una articolata serie di posizioni per contestare la priorità della applicazioni tecnico-pratiche con cui la scienza concepisce e agisce il suo rapporto con la natura. La contrapposizione tra Natura e Spirito si incrina, preludendo ad una nuova rivoluzione scientifica.\nIl contingentismo di Boutroux rappresenta il retroterra di questi cambiamenti di paradigma. La conoscenza della realtà è sottratta all’epistemologia delle scienze positive, fondata sul principio d’identità e sul rapporto determinista di causalità, lasciando spazio al continuo e spontaneo prodursi nella natura di un impulso spirituale creatore, già affermato da Leibniz. Le leggi scientifiche, la cui importanza è in proporzione inversa al grado di complessità, rappresentano la cristallizzazione della spontaneità della natura [9]. La sistematica delle scienze, perfezionata da Comte, è interpretata quale convenzionale, gli ordini di fenomeni superiori sono eterogenei e irriducibili a quelli inferiori, all’interno di ogni sfera del reale si manifestano fenomeni determinati da leggi proprie a sfere superiori. Come aveva già supposto Aristotele, sussiste una contingenza che comporta variazioni qualitative e un ordine teleologico, escludendo il caso e relativizzando la necessità [10].\nIl modello matematico quantitativo è un soltanto un modo con cui l’intelletto rappresenta i fenomeni e le loro relazioni, e dal meccanicismo non possono derivare la vita e il pensiero. Il possibile ha così primato rispetto al reale, le cose possono essere e non essere, risolvendosi nell’atto volontario di coscienza che le coordina ad un fine e nello sforzo etico verso un principio spirituale di perfezione e bellezza. La Raison procede dall’universale, attraversa un’intuizione non puramente intellettuale che cerca di autocomprendersi ponendo reciproca completezza con il concetto, quindi si approssima di continuo ad accogliere «le forme particolari e i dettagli delle cose» [11]. Boutroux destituisce la dialettica hegeliana dell’universale concreto per salvare la spontaneità del dato individuale contingente all’interno di uno sviluppo razionale capace di mantenere ordine e armonia e riunire la ragione al sentimento, la trascendenza all’immanenza, la Natura allo Spirito [12].\nNella concreta pratica scientifica i cambiamenti sono ancora più decisi. Il concetto di natura si rende più complesso e viene a cadere un presupposto, tanto a priori quanto empirico, per cui debba essere definito l’oggetto di conoscenza, sperimentato soltanto attraverso mezzi speculativi di costruzione o postulazione teorica. Per Einstein caso e probabilità assumono significato scientifico esclusivamente nelle limitazioni epistemologiche della conoscenza finita in relazione con l’oggetto totale della conoscenza scientifica. Heisenberg considera il concetto di potenzialità come implicato nell’oggetto di conoscenza e nella relazione stabilita con osservazione ed esperimento. Le asserzioni statistico-probabilistiche della fisica quantistica escludono l’esistenza di un ordine naturale deterministico esistente indipendentemente da noi:  «Non ogni concetto o parola che si siano formati in passato attraverso l’azione reciproca fra il mondo e noi sono in realtà esattamente definiti rispetto al loro significato; vale a dire, noi non sappiamo fino a qual punto essi potranno aiutarci a farci trovare la nostra strada nel mondo.» [13]\nL’estraniarsi delle scienze europee dal mondo della vita spinge Husserl a recuperare la libertà della natura nel ritorno alle cose stesse, colte come manifestarsi intuitivo originario della realtà nella coscienza, recuperando l’esperienza antepredicativa e sospendendo le transitorie credenze scientifiche e del senso comune[14]. Per la fenomenologia logica, giudizio e discorso hanno genesi nell’esperienza diretta della pura percezione sensibile, la recettività, che emerge dallo sfondo della passività dell’io. Ogni atto di coscienza è intenzionale, esprime un tendere ad un proprio specifico oggetto. Quindi nell’attenzione _l’oggetto sensibile è condizionato dalla modalità empirica del suo darsi e si manifesta indistintamente unitario, per essere così conservato senza essere posseduto con certezza. L’oggetto ‘intenzionato’ si differenzia successivamente nei momenti che lo costituiscono: la _contemplazione percettiva è l’intuizione diretta dell’oggetto nel suo tutto, mentre ad un grado superiore la sintesi esplicante coglie progressivamente le diverse proprietà e determinazioni dell’oggetto. La conservazione dell’oggetto è poi affidata alla formazione delle espressioni linguistiche [15]. La fenomenologia di Husserl rappresenta il tentativo di restituire alle cose un’articolazione antepredicativa indissolubilmente legata alla sfera logica e al pensiero una funzione costitutiva verso il mondo.\nLaddove il mondo appare coerente eppure instabile, la natura onnipresente quanto estranea, l’esperienza delle cose sembra diventare particolarmente vicina alla poesia. Particolare importanza assume così la riflessione poetica di Montale, scientifica con mezzi impliciti, pensante pur prescindendo dalla filosofia. La poesia di Montale rifiuta i sistemi chiusi e totalizzanti dell’idealismo [16]; guarda con sospetto la “messa fra parentesi” fenomenologica e l’irenismo morale comportato dalla sua applicazione all’esistenza [17]; intrattiene un rapporto con il contingentismo non per assumerne il pensiero ma per crescere nel proprio [18]. La poesia si pone consapevolmente quale strumento di conoscenza, seguendo «_un certo senso di ‘_improbabilità_’… sulla costituzione fisica del mondo» [19], accogliendo la rivelazione offerta dalla particolarità delle cose colte attraverso «_trasalimenti di luce» [20], nel lampo con cui un oggetto si condensa in un nome fornito dal patrimonio linguistico del tempo ma sospeso nella memoria.\nL’unità della natura è stata infranta dal dubbio e dalla razionalità, e dove la scienza testimonia la costitutiva incertezza del reale, la poesia ne ricostruisce a tratti il senso perduto. Emblematica di tale condizione è Fine dell’infanzia, pubblicata nel settembre 1924 sulla rivista genovese «Le Opere ed i Giorni» (a. III, n. 9) assieme a Meriggio (Gloria nel disteso mezzogiorno  sugli Ossi) e Vasca (che subirà dalla prima edizione Einaudi del 1942 la decurtazione della strofa finale); in una lettera ad Angelo Barile, spedita da Monterosso il 12 agosto 1924, il poeta afferma: «in essa ho spiato -sulla scorta della memoria- il primo sorgere del dubbio nelle anime infantili: né so con qual risultato.» [21]\n2. Paesaggi d’infanzia\nIl mare e la terra che si contrappongono nel paesaggio ligure vanno rispettivamente a costituire le prime due strofe di Fine dell’infanzia. Il v. 1 si apre con «Rombando»: il suono del mare in movimento rivela un carattere misterioso e minaccioso, teso a scavare in uno spazio delimitato. Il mare, «fioccoso» (v. 4) e ingannevole, «pulsante» (v. 3) e vitale, contiene gli elementi della violenza e della purificazione. Vi affluisce un torrente: già premono le scorie. Il doppio senario del v. 3 («un mare pulsante, sbarrato da solchi») e il decasillabo al v. 9 («e tronchi d’alberi alla deriva») esemplificano il movimento di oscillazione del verso da una filigrana endecasillabica ad una scansione deca-dodecasillabica, su cui Montale costruisce la propria cadenza più tipica [22]. Gli imperfetti in rima, chiusa da «deriva» (v. 9), indicano il prolungarsi di un tempo, di un fatto passato. Il mare diverrà, nel cammino poetico degli Ossi di seppia, protagonista, mito, immagine, metafora, delirio, assumendo quindi le caratteristiche, in _Mediterraneo, _di una legge morale.\nNella seconda strofa, la «conca ospitale/ della spiaggia» (v. 10-11), le sue rare case, la vegetazione di «scarse capellature/ di tamerici pallide» (v. 14-15), indicano i segni del rifugio. Il sostantivo raro è immerso in una trama fonica di allitterazioni e assonanze, organizzata esaltando i singoli suoni attraverso il decentramento del significato. Se l’armonia naturale non è rotta dall’indagine razionale, queste stesse forme costituiscono pentagramma dell’anima: indecisione e inquietudine presagiscono l’incipiente violenza delle forze del male metafisico e del non essere che verranno ad imporsi. Le immagini di violenza e informità, escluse dal centro vitale degli interessi del fanciullo, sono minacciosamente avvertite come presenti nelle cose [23]. Chiarificatori per la condizione di dubbio e scissione sono l’«Orrore di visioni» (v. 17), le «apparenze malfide» (V. 20), la «musica dell’anima inquieta/ che non si decide» (v. 21-22), dati del paesaggio che ne rivelano la* tonalità affettiva:* come dice Simmel, la sua Stimmung.\nPer Simmel sentimento del paesaggio nasce contestualmente alla lacerazione dal sentimento unitario della natura universale e all’introdursi della dicotomia tra soggetto conoscente e oggetto conosciuto, che diviene struttura formale indipendente. La parte va a costituire un tutto a sé: sorge così il senso moderno dell’individualità. La Stimmung è così il momento che traduce la frammentarietà degli elementi in un universale che raccoglie tutti i particolari, né esistente al di fuori di questi, né da essi composto; l’attività formatrice soggettiva del sentimento realizza l’oggettività del paesaggio, che non si riduce né ai suoi particolari, né al paesaggio come genere. Dove la distanza che separa dal paesaggio garantisce un’obiettività di là dalle inclinazioni soggettive, il vedere e l’immagine della creazione artistica non intrattengono rapporto causale: sono proprio lo stesso atto, ed è solo il successivo intervento della riflessione intellettuale a provocarne la separazione [24].\nMontale coglie tale azione formatrice del sentimento nel momento stesso in cui è spezzata dalla riflessione e dall’indagine razionale, dal sapere strumentale e argomentativo. Il «dualismo fra lirica e commento, fra poesia e preparazione alla poesia» [25] si risolve nella costatazione di una irriducibile alterità tra natura e soggetto, fra i quali si stabilisce una rapporto di correlazione, organizzato in elementi stilistici e cognitivi. Il linguaggio è immagine allegorica del reale, il simbolo è colto nell’esperienza quotidiana del paesaggio [26]; il significato è suscitato dal riferimento della parola al suono, dettato dalla sua invenzione progrediente [27] e spezzato da enjambement che lo prolungano oltre il verso e specificano la parola [28].\nMontale esprime una crisi teoretica costitutiva, stabilendo un rapporto obliquo tra il linguaggio e la cosa, rifiutandone quel legame con il nome che era stato affermato dal descrittivismo naturalista. Se la sua poesia nasce proprio dal distacco dell’identità immediata della natura, non si verifica la pretesa di cristallizzare la realtà nelle forme culturali: piuttosto, la poesia è quanto può condurre l’esperienza umana a confronto con una natura concepita nelle sue forme ancipiti: tanto come madre e matrice, quanto quale estraneità, alterità radicale. Il linguaggio segna il distacco dalla natura e la sua possibile riconquista.\n3. La memoria delle cose\nA formulare la lettura di Fine dell’infanzia più aderente alle istanze contingentiste è Piero Bigongiari, che riporta all’accuratezza di un quadro fiammingo lo sfondo visibile della terza strofa, stagliatasi su una condizione di trasparenza. Dove in In limine era il vento a liberarare le memorie, in Ripenso il tuo sorriso l’acqua limpida a favorire l’emersione degli archetipi del subconscio e ad insinuarli nella «memoria grigia», l’uomo «ritto su un muletto» (v. 33), si stampa «nell’azzurro lavato» (v. 34). La realtà si risolve nel ricordo, inciso su una lastra dall’infanzia, di cui si tenta il recupero retrospettivo, à rebours, recupero impossibile della realtà primaria conservata nella memoria [29].\nNella quarta strofa il flusso dei ricordi, che si svolge all’imperfetto, si interrompe momentaneamente nel presente indicativo. La realtà dell’uomo maturo è lo schermo della «memoria stancata» (v. 38), che come «l’azzurro lavato» (v. 34) cerca di mantenere l’esistente, «stampato/ per sempre» (v. 34-35). Il ricordo emerge dal basso e riempie la memoria, come atto intenzionale riempito dalla cosa a cui tende.\nDove la finalità dell’atto di coscienza è riconosciuta dalla fenomenologia, il contingentismo considera gli oggetti come scopo della rappresentazione. La filosofia è quindi la materia stessa di questa poesia, e ad un livello anche più essenziale si può rintracciare Bergson e la concezione di una materia come contrazione della memoria [30], che può entrare in questione anche a prescindere dalla lettura diretta da parte di Montale dell’impervio Materie e memorie. La memoria che raccoglie e conserva la totalità dei vissuti al fondo della coscienza è una corrente di energia che scorre in senso inverso rispetto alla caduta della materia, costituita in corpi dalle attività pratiche della percezione. La memoria ispira e guida la percezione, nella quale si articola e diviene attuale, è una durata colma di presenze, assoluto presente di metamorfosi, cresce di ricordi e contrae i propri momenti [31]. Questa coscienza in Montale si avvia alla sua prova abissale, nella quale l’impronta lasciata dal ricordo resta vuota.\nLa «memoria stancata» (v. 38) accosta distanze e lontananze di ere, riportando ai motivi della lontananza leopardiana ne Le ricordanze: ‘varcare un giorno/ Io mi pensava, arcani mondi, arcana/ Felicità fingendo’ (v. 22-24). In Montale i «crinali prossimi» (v. 36), superati appena dall’infante, la memoria adulta «varcarli non osa» (v. 37), «memoria» che conosce e che «stancata» (v. 38) rievoca. L’esitazione dissolve le finzioni della lontananza romantica in lontananza di natura botanica e geologica, attraversando «fossi», «garbugli di spini», «radure» (v. 39-41) per arrivare a «recessi madidi di muffe/ d’ombre coperte e di silenzi» (v. 43-44). Intervengono nel testo montaliano parole ad alto contenuto informativo [32] riconoscibili, sulla scorta del canone stoico, come segni rammemorativi, che rendono evidenti cose non manifeste, tentando di organizzare il mondo attraverso tracce precise e lontane come stratificazioni geologiche [33].\nLa «meraviglia» (v. 45) può tornare dove «ogni umano impulso/ è seppellito» in un eterno presente di «aura millenaria». (v. 46-8). Qui è il confine del mondo, gentilmente accarezzato da «qualche bava d’aria» (v. 49), immedesimato con la sua straordinarietà. Il gioco delle forme si adatta, similmente all’età ferina di Vico, alle fantasie infantili; il soggetto non si contrappone ad un mondo, la cui essenza, secondo le parole di Böhme, è la pena e il tormento. Prima dalla scoperta dell’inganno il tempo è sospeso, ed è postulata una possibile unità di natura e spirito, sussiste un richiamo immediato di parole e cose [34].\nOgni attimo bruciava     [55] negl’istanti futuri senza tracce. Vivere era ventura troppo nuova ora per ora, e ne batteva il cuore. Norma non v’era, solco fisso, confronto,     [60] a scevrare gioia da tristezza. Ma riaddotti dai viottoli alla casa sul mare, al chiuso asilo della nostra stupita fanciullezza, rapido rispondeva     [65] a ogni moto dell’anima un consenso esterno, si vestivano di nomi le cose, il nostro mondo aveva un centro.\nLa situazione evocata nella quinta strofa ricorda il percorso orfico del poeta nel cammino della terra, risalendo dalla sua infanzia ad un tempo precedente la sua nascita, un argomento di cui Mallarmé aveva trattato in una lettera del 18 febbraio 1869 indirizzata a Henry Cazalis. L’armonia della condizione infantile è da Montale ricondotta alla topografia di un mondo. Al centro chiuso del mondo è il fanciullo, circondato dal gioco esterno della natura, i cui confini consentiti all’esplorazione innocente si disperdono in «apparenze malfid_e» (v. 20), che segnano il limite dell’«_eta illusa» (v. 79). La riviera ligure, esplorata con partecipazione, narrata nei suoi dettagli, è resa simile pur percependone appena l’alterità _e, nell’_accidentalità sregolata e sfrenata del gioco delle forme, lascia intendere la minaccia. L’innocenza è anche prigione e deriva, «chiuso asilo» (v. 63) e «groviglio d’alighe» (v. 8), il consenso con il mondo procede dalla «conca ospitale/ della spiaggia» (v. 10-11), dalla «casa sul mare» (v. 63), e si risolve in illusione prospettica, lasciando presagire solitudine e incomunicabilità. La fine dell’infanzia è l’uscita dalla terra orfica.\nAlla sesta strofa barlumi di preconoscenza si manifestano nell’«età verginale» (v. 69): dove le nuvole non rappresentano i segni di qualcos’altro, «cifre o sigle» (v. 70), ma «belle sorelle» (v. 71) in viaggio. Ma se la natura sembra affine, nella sua grandezza sembra che essa sia «d’altra linfa nutrita» (v. 73), irrimediabilmente diversa dalla debolezza e dalla confusione dei vissuti umani: la stessa «età illusa» (v. 79) è sospettosa verso il suo «asilo» (v. 75) e verso quel «portento» (v. 76) a cui tende nel suo «estatico affissare» (v. 76). La condizione è costitutivamente precaria, l’«età verginale» (v. 69) esclude la conoscenza del male ma non la sua esistenza e, forse, la nasconde nella sublime ammirazione per la varietà e la forza della natura. L’essere prima del male è un momento sospeso sul male, i segni della morte sono soltanto cancellati dallo sguardo, e dall’esplorazione del limitato [35].\n** **\n4. Parole e catastrofi\nL’inganno ci fu palese.     [90] Pesanti nubi sul torbato mare che ci bolliva in faccia, tosto apparvero. Era in aria l’attesa di un procelloso evento. […] Giungeva anche per noi l’ora che indaga. La fanciullezza era morta in un giro a tondo.     [99]\nLa distruttività del tempo entra alla settima strofa e la perdita della certezza assume «l’aspetto/ dubbioso dei tremanti tamarischi» (v. 82-3). E dove «un malchiuso portone» (I limoni, v. 43) garantiva l’accesso al miracolo, qui in un’alba una «porta/ stridula sulla ghiaia del giardino» (v. 88-89) palesa l’inganno. Le nuvole non sono più «sorelle» in viaggio, ma pesano gonfie di pioggia sul «torbato mare» (v. 91). L’inquietudine prevale definitivamente sulla sicurezza, s’impone l’indagine intellettuale, consapevole della* separazione* definitiva dell’uomo adulto sulla natura. Il mondo dell’infanzia è solo un «segnato cortile» (v. 97), «l’ora che indaga» (v. 98) sancisce come illusoria la reciproca appartenenza di cosmo e fanciullo. Come se la condizione di innocenza non fosse mai esistita e il recupero fosse semplicemente impossibile.\nL’allontanamento dal centro e dalla terra orfica è il ricoscimento della forza centrifuga e dispersiva del vivere, «procelloso evento» (v. 94), miracolo che si converte in catastrofe. _la poetica _centripeta della corrosione di natura e vita, invece, si allontano in termini quantitativi, allargandosi a cerchio [36]. Improvvisamente «in un giro a tondo» (v. 99), muore l’innocenza.\nScompare dallo spazio poetico il centro, propulsore delle realtà arcaiche, a favore di contingenza e deiezione, categorie del moderno. In accordo con Schiller, dov’è perduta l’armonia ideale, l’idillio sfuma nell’elegia. La poesia è tensione in un centro qualitativo sentito nel suo disgregarsi, nel paesaggio come nel discorso. Il «segnato cortile» di Fine dell’infanzia si colloca dietro il «muro d’orto» riarso e sofferente di Meriggiare; oltre c’è il «rivo strozzato», «l’incartocciarsi della foglia», il «cavallo stramazzato» di Spesso il male di vivere. Nei momenti in cui la poesia di Montale assume con maggiore nettezza i caratteri di elegia di privazione, la natura viene testimoniata come impotenza e solitudine di forze in conflitto, che ristagnano in avversione e si esauriscono in inerzia. Sul muro grafito riconosce la potenza creatrice esclusivamente nelle forme della sua disgregazione: anzi, questa disgregazione è il mondo stesso:\nChi si ricorda più del fuoco ch’arse     [5] impetuoso nelle vene del mondo; – in un riposo freddo le sue forme, opache, sono sparse.\nIn queste forme fredde, opache e sparse sembra smarrita l’idea di cosmo quale intima e feconda unione di potenze generatrici. Corruzione, sterilità ed estraneità sono nel nucleo del rapporto vitale, seguendo un dramma antico e ricorrente.\nTale dramma, cosmologico e gnoseologico, è ripercorsa dal teologo tedesco Baader, attento lettore di Böhme, che segnala come nel mondo della scienza meccanicistica venga a cadere il momento passivo dell’autocoscienza, principio originario a cui tendono le forze di attrazione e repulsione. Nella formulazione di Newton e in quella di Schelling, queste forze fondamentali, con diverse modalità, prima si cercano per negarsi, poi si incontrano per subirsi e tormentarsi reciprocamente, infine si neutralizzano.\nLa cosmogonia sessuale di Baader le concepisce in modo diverso, rivelando il processo di desacralizzazione che accompagna la storia umana. Nella prima natura, quella che precede la scienza, la forza che si espande e quella che contiene si accompagnano in un descensus-ascensus reciproco; il principio della forma è nella produzione offerta della potenzialità di tutte le forme possibili. Questo spazio aperto, privo di punti e durate, è un grembo infinitamente desideroso di essere fecondato, una femminilità abissale. L’integrarsi dell’originario principio femminile ricettivo con il principio maschile attivo arresta la caduta della creazione provocata dal peccato di Lucifero, fornendo così un sostegno al cosmo, che si materializza come terra in un sostrato, una sostanza.\nLa natura costretta e sfruttata della modernità e dalla scienza è accompagnata dalla rimozione di questa preistoria della _coscienza. Il maschile e il femminile si contrappongono come ognuno fine a se stesso, interviene nel principio maschile un’arroganza che scambia il contenimento per limite e lo rifiuta, mentre nel principio femminile una brama di riempirsi del proprio stesso desiderio va a instaurare un _terreno, un fondamento instabile e ambiguo. Tale degenerazione soffoca la Divina matrice, l’attrazione positiva cambia di segno costituendo una Matrice maligna, la quale divora il volere puro delle forze generatrici rendendole sterili, statiche, senza vita.\nIn questo tipo di universo, l’attrazione e la repulsione delle forze centrifughe e quelle centripete rappresentano la dispersione della potenza del principio maschile e il ristagno della ricettività di quello femminile, ormai incapaci di intervenire sulla degenerazione del cosmo devastato, soltanto provvisoriamente organizzato secondo inerzia e gravitazione. Il suo annuncio nella rottura dell’androginia naturale compiuta da Adamo con l’imporre il nome agli animali. Il percorso letto da Baader nel secondo capitolo della Genesi è quello per cui Parola e Verbo da produzione dell’essenza della cosa si corrompono nell’umano segno convenzionale con cui sancire l’appartenenza dell’oggetto. L’integrazione androginica della natura subisce una caduta e degradandosi in connubio adulterino, secondo un processo che si manifesta nella storia dell’umanità e nella scienza come nell’etica [38].\nIn questo mondo disgregato l’indagine umana, consapevole della lontananza dei nomi dalle cose, non arriva a stabilire un rapporto di certezza diretta con il reale e porta alla scoperta del ‘male di vivere’ e alla sua esplorazione nello spazio metaforico della poesia. La fatale volontà di conoscere e possedere dell’uomo adulto rievoca in forma linguistica i giochi vitali della fantasia, preludendo al suo irrompere come vento sul mare._ Sempre il vento su _in limine, _sulla soglia degli _Ossi, «riconduce l’ondata della vita» e risveglia «l’eterno grembo» e con sé la possibilità della «maglia rotta nella rete», e così infrangere «l’inganno del mondo come rappresentazione» [39]. Il vento prenderà un nome e sarà scirocco, tramontana, maestrale, zefiro, libeccio, e poi Bufera. Gli ultimi versi di Fine dell’infanzia:\nCerto guardammo muti nell’attesa del minuto violento; poi nella finta calma     [105] sopra l’acque scavate dové mettersi un vento.\nLa catastrofe finale è preposta da uno stato iniziale che esclude l’immobilità ed è un grumo di sensazioni spesso in contrasto. L’unica realtà è il movimento e la contraddizione: è realtà nel momento dell’infanzia, priva di regole o schemi, ricerca di unità nella diversità, di stabilità nel movimento. L’uomo ascolta i richiami della perduta anima del mondo non attraverso l’esercizio di una volontà superiore, come il veggente di Rimbaud, ma in risposta a semplici e immediate responsabilità [40].\n5 . Universi imperfetti\nMa in quale mondo si compie questa ricerca? Qual è il sistema cosmografico nel quale si inscrive la vicenda umana?\n«Io non credo che ci sia un divenire, un progresso. L’Universo è un quantitativo di forze finite e senza aumento: suscettibile solo di un livellamento secondo la teoria dei liquidi nei vasi comunicanti. Supponga tanti tubi incomunicanti pieni di liquido; stabiliamo la comunicazione: si fa subito un livello unico, ma più basso. Cioè: ogni guadagno presuppone una perdita, ogni acquisto presuppone un dolore. Il tempo non gioca quindi a nostro favore…È possibile una diversa ripartizione del Tutto; ma il Tutto resta quello che è.» [41]\nQuesta totalità finita ha poi forma sferica, ma è più simile al serbatoio di una toilette o ad una chiavica che ad un mondo perfetto:\n«Si dice che la terra sia avvolta da una sfera di psichismo in continuo aumento di spessore. La terra sarebbe quindi una sfera dentro un’altra sfera: la sfera interna sarebbe materiale, l’altra psichica, in attesa di diventare del tutto anìmica e pronta al decollo per più spirabile aria. (…) Una simile crosta o gelatina di panpsichismo soltanto in rarissimi casi è attraversata dal brivido creatore della scienza o dell’arte o del pensiero filosofico. Nell’insieme essa sembra piuttosto uno spurgo, un’eruzione, il cròscio che manda il pull di un WC universale.» [42]\nL’uomo non vive sulla superficie di un mondo rivolto all’infinito, ma piuttosto in un universo curvo e chiuso, «sotto la cappa di una sfera che tutto rinchiude e su cui sarebbero fissati stelle, pianeti ed i genere tutti i corpi celesti ruotanti intorno alla terra.» [43]\nNei versi di Marezzo il «cristallo dell’acque» (v. 2), la «lente» (v. 16) da cui vedere i fondali, ha prossimità semantica con la «spera ardente» (v. 44), percepita in un cielo vetroso, assimilando fuoco e acqua in un cerchio immerso in una regione oscura. L’azione fusiva della sfera solare dà forma all’essere, impegnato nel volo dal fondo dei tempi al primo pensiero, oltre l’alone scarlatto del cielo. In un fitto scambio di attributi e di ossimori come «diluvio/ del sole» (v. 27-8), «falò senza fuoco» (v. 33), «male calmo e lucente» (v. 42), «stupore tinto di rimorso» (v. 52), le cose perdono i tratti consueti, si sente «la stortura nel corso/ delle stelle» (v. 50-51). Ma la «memoria dilavata» (v. 54) non giunge a rigenerarsi, «improvvise gravano/ sui cardini le cose che oscillavano» (v. 58-59): l’impronta archetipica non agisce se dalla sfera alta, primo pensiero, non avviene una azione uguale e contraria [44].\nIncontro descrive uno smarrimento a cui il momentaneo ricordo di Arletta (titolo originario della poesia e nome della destinataria, la stessa di in limine) restituisce la dignità di andare a fondo, rompendo con le circostanze, «senza viltà» (v. 54). In una sfera, «volta infranta […] discesa/ quasi a specchio delle vetrine,/ in una […] aura» (v. 22-23-24) dove vivono i «sargassi umani» (v. 25-26), alla deriva di una piccola foce, la vita si lega alle forme vegetali, a movimenti meccanici, assumendo fattezze grottesche, non umane [45]:\nLa foce è allato del torrente, sterile,     [10] d’acque, vivo di pietre e di calcine; ma più foce di umani atti consunti, d’impallidite vite tramontanti oltre il confine che a cerchio ci rinchiude: visi emunti,     [15] mani scarne, cavalli in fila, ruote stridule: vite no: vegetazioni dell’altro mare che sovrasta il flutto.\nSimile cosmo, diviso in sfere di diverso ordine, non risponde al modello ellittico della scienza moderna, ma è in qualche modo affine alla concezione geostatica e qualitativa aristotelica. Tale modello era stato parzialmente recuperato alla scienza da Boutroux nel configurarsi delle diverse discipline scientifiche in una pluralità di mondi distinti e coesistenti ordinati gerarchicamente, i quali pongono diverse modalità conoscitive e diversi rapporti di adattamento reciproci fra spirito e natura [46]. Così, l’originale rapporto di Montale con il contingentismo si sviluppa in questo caso per contrasto, mantenendo spiccata modernità: le sfere del reale perdono il movimento gerarchico ed ascensionale garantito dalla teleologia, e assume carattere prioritaro quel vincolo meccanico e quantitativo che Boutroux intendeva confutare, sia come causalità che come legge di conservazione [47].\nIl mondo è un sistema chiuso di quantità finite soggette ad esaurimento, dove il cerchio dei mutamenti esprime una corruzione qualitativa, una degenerazione, attestata dall’abbassamento della condizione umana a quella vegetativa, dal crollo incipiente costitutivo ad un mondo incerto, dal livellamento dei vasi comunicanti e dal degrado della sfera «panpsichica», insieme dei sistemi di pensiero e della produzione artistica e culturale, interagente con il livello storico e sociale [48].\nL’uomo è testimone inevitabile e senza scampo di una vicenda di caso e necessità, della ricerca di un punto nel caos, nella quale si sconta l’incertezza cosmica del tempo e l’angoscia temporale del cosmo. Il caso non è solo il simbolo della contingenza nel mondo empirico, ma è la sua realtà: sovvertendo ogni intenzione di Boutroux, il mondo è intellegibile a frammenti, esattamente come «membra separate di un organismo disgregato» [49]. Come annota Arshi Pipa, «gli uomini sono giocattoli nelle mani di una forza cosmica crudele e cieca, indifferente alla sorte dell’uomo; il meglio che possiamo sperare è di eludere questa forza nemica, il che talvolta accade per caso» [50].\nLa cosmografia montaliana vive nel paradossale incrocio di tutti i mondi possibili e nel loro confluire nell’unico mondo a disposizione, non necessariamente il migliore. Questo universo poetico, che sconta la transizione alla relatività e all’indeterminismo, avrebbe comunque dato maggiore credito alle fantasie di Copernico e a Keplero piuttosto che alle interpretazioni matematiche di Galilei e Newton, trovando lezioso l’ottimismo teleologico di Aristotele con la sua rigorosa catena di finalità e divertente l’universo intermedio di Tycho Brahe con i pianeti ruotanti attorno al sole e il sole attorno alla terra.\nMontale è fortemente consapevole della rottura con la natura ma ne percepisce i ritmi; orienta la sua esistenza su un piano etico e umano eppure l’Universo indifferente continua a suggestionarlo; sa che la materia è convertibile in luce ma rimane all’interno del vincolo della causalità, al contempo non sfugge al substrato archetipico dei quattro elementi alchemici e della sfera, conosce lo sradicamento e riconosce la continuità delle forme naturali, subisce l’entropia e desidera annullare il tempo. Cosciente dell’incertezza costitutiva del reale, crede nei miracoli, un po’ meno nei suoi simili, pochissimo in se stesso e nelle sue «deboli forze» [51], e soprattutto osserva attentamente i tempi in cui vive:\n«Stiamo assistendo a dei mutamenti di cui non sappiamo renderci ragione. Un nuovo mondo sta sorgendo, come un grosso dinasauro che cambia pelle, ed io passivamente assisto alla sua nascita.» [52]\nIn anni di crisi storica e ideale, dove si accavallano guerra, involuzione politica, sbandamento del movimento socialista, ristagno della cultura cattolica, retorica della forza e dell’ottimismo anche da parte delle avanguardie intellettuali, Montale, piuttosto che aderire alle proposte di un conformistico nuovo centro del mondo dello storicismo idealistico, ricorre alla risorsa della negazione quale impulso della forza etica.\nIl rapporto tra Gentile e Montale aiuta a comprendere le tensioni di un’epoca. Per il filosofo l’unica realtà è nel pensiero che si pone a sé direttamente nell’atto del pensare, immanenza dello spirito a se stesso. I residui di trascendenza mantenuti dall’hegelismo con l’Idea e la Natura sono eliminati, così come è assimilata la lezione marxiana per cui la natura appare nell’esclusivo orizzonte della storia umana, dove storia e natura si mediano nel lavoro e nella produzione. In tale quadro, il contingentismo viene confutato in quanto risolve la distanza tra poter essere e essere in empirismo del molteplice, nel quale ogni essere è assolutamente identico a se stesso e la libertà presupposta rimane illusoria [53]. Il pensiero in atto è quindi infinito, libero e creativo di sé, l’attività dell’Io puro risolve l’opposizione tra immanenza e trascendenza e produce la stessa natura, la cui indipendenza dal pensiero esclusivamente nelle astratte formulazioni oggettive delle scienze empiriche, necessarie alla vita dello spirito in quanto il soggetto si afferma come tale oggettivandosi e risolvendo a sé ogni oggettività.\nDal canto suo,  Montale riconduce le pretese di oggettività delle scienze in una puntuale poetica degli oggetti e trova la necessità proprio nella contingenza e nel miracolo. La teoria dell’atto puro è da lui definita come «imbrigliatissima» e «decifrata a malapena» e, seppur «apprezzata con grossa soddisfazione», viene rifiutata laddove l’opposizione tra immanenza e trascendenza non fuoriesce da un «ottimismo di parata» nel quale l’Io puro è nulla più di «uno stato d’animo della perenne mediazione dei due termini» [54]. Per il poeta le contraddizioni della condizione umana e i tentativi di trascenderla vanno vissuti senza vigliaccherie e compiacimenti, sulla pelle della propria particolarissima apertura all’universale [55]: idealismo, positivismo, naturalismo, risultano tutte come soluzioni inadeguate. Dove le teorie tradiscono l’esperienza, la negazione corrisponde ad una constatazione: «non chiederci la parola» è la riconosciuta incapacità dell’io poetico di trovare un nesso unitario di conoscenza di fronte ad un universo di singoli accadimenti irripetibili, perseverando tuttavia nel «tentativo di fermare l’effimero, rendere non fenomenico il fenomeno, il tentativo di rendere comunicante l’io individuale che non è tale per definizione» [56]. Se la crisi della razionalità è vissuta nel rifiuto del compromesso proposto da sistemi totalizzanti e totalitari, l’indagine che ha inaugurato l’età della ragione preclude il ritorno ad una condizione di innocenza, e lascia soltanto in attesa di una nuova alba.\n[1] Schiller, 1993: 45\n[2] Kleist, 1986: 3-14\n[3] Schiller, cit. 24-7; 44-7\n[4] Kant, 1987: 258 (§ 70); 279 (§ 77), 416, passim\n[5] Goethe, 1962: 27, passim\n[6] Lowith, 1988: 25\n[7] Hegel, 1984: 22\n[8] Hegel, 1987: 192 (§ 247), sgg.\n[9] Boutroux, 1925: 142-3.\n[10] Boutroux, 1877: XIX-XXI.\n[11] Boutroux, 1908: 215\n[12] Boutroux, 1919: 34\n[13] Heisemberg, 1994: 111\n[14] Husserl, 1987: 88, passim\n[15] Husserl, 1960: 80, passim\n[16] Montale, 1976: 150-1 (Difficile distinguere l’arte dalla poesia)\n[17] Montale, 1966: 193 (Variazioni IX)\n[18] Montale, 1976: 565 (Intenzioni)\n[19] Dego, 1985: 23\n[20] Getto, 1966: 130-1\n[21] Montale, 1980: 874\n[22] Giannangeli, 1987: 24-25; Brodskij, 1987: 44\n[23] Seroni, 1966: 79\n[24] Simmel, 1985: 71-83\n[25] Montale, 1976: 566\n[26] Campailla, 1984: 153\n[27] Bonfiglioli, 1963: 48\n[28] Musumeci, 1972: passim\n[29] Bigongiari, 1970: 16\n[30] Pipa, 1978: 841\n[31] Bergson, 1983: 171; 379; passim\n[32] Rosiello 1965: 141\n[33] Bigongiari, cit.: 17\n[34] Seroni, cit.: 64\n[35] Seroni, cit.: 75-6\n[36] Bigongiari, cit.: 17\n[37] Schiller, cit.: 68-9; 92-3\n[38] Baader, 1983: 21-5; 449, passim\n[39] Montale, 1976: 565 (Intenzioni-Intervista immaginaria)\n[40] Seroni, cit.: 78-80\n[41] Manacorda, 1969: 7 (estratto da Montale, Il mestiere di poeta, a cura di F. Camon)\n[42] Montale, 1966: 308-9 (La fonduta psichica)\n[43] Avalle, 1970: 103\n[44] Bigongiari, cit.: 16\n[45] Bonora, 1982: 184-5\n[46] Boutroux, 1877: XIX; 1913: 132\n[47] Boutroux, 1913: 27-8; 59-60\n[48] Montale, 1966: 222-3 (L’albero dell’arte)\n[49] Boutroux, 1913: 140\n[50] Pipa, cit.: 840\n[51] Montale, 1976: 569 (Intenzioni)\n[52] Nascimbeni, 1986: 10\n[53] Gentile, 1920: 148-9; 1925: 5-10\n[54] Montale, 1976: 565 (Intenzioni)\n[55] Montale, 1976: 581-2 (Dialogo sulla poesia)\n[56] Montale, 1966: 54 (La solitudine dell’artista)\n•\nRIFERIMENTI\nD’arco Silvio AVALLE, 1970: Tre saggi su Montale, Einaudi, Torino.\nFranz von BAADER, 1982: Filosofia erotica (1808- 1834), a cura di L. Procesi Xella, Rusconi, Milano.\nHenri BERGSON, 1983: Materia e memoria (1896), a cura di A. Passina, Città armoniosa, R. Emilia.\nEttore BONORA, 1982: La poesia di Montale. Ossi di seppia, Liviana, Padova.\nPietro BONFIGLIOLI, 1963: Dante Pascoli Montale, in «Nuovi studi Pascoliani», p. 35-62, Centro di  Cultura dell’Alto Adige – Società di studi Romagnoli, Bolzano – Cesena.\nEmilè BOUTROUX, 1913: De la contingence des lois de la nature (1875), Alcan, Paris.\nEmilè BOUTROUX, 1877: Avant-propost du traducteur, in _La philosophie des Grecs, _par E. ZELLER, Hachette, Paris.\nEmilè BOUTROUX, 1925: De l’idée de loi naturelle dans la science et la  philosophie contemporaine (1895), Vrin, Paris.\nEmilè BOUTROUX, 1919: La natura e lo spirito (1905), a cura di G. Papini, Carrabba, Lanciano.\nEmilè BOUTROUX, 1908: Le sens de la philosophie de Hegel, in Évolutionnisme et platonisme, par R. BERTHELOT, Alcan, Paris.\nIosif BRODSKIJ, 1987: Il canto del pendolo, pp. 41-58, Adelphi, Milano.\nSergio CAMPAILLA, 1984: Il muro di Montale, «Nuova Antologia» n. 2151, lug.-set. ’84, pp. 150-165.\nGiuliano DEGO, 1985: Il bulldog di legno. Intervista ad Eugenio Montale, Editori Riuniti, Roma.\nGiovanni GENTILE, 1920: Teoria dello Spirito come atto puro (1916), Laterza, Bari.\nGiovanni GENTILE, 1925: Prefazione a E. BOUTROUX, Sull’idea di legge naturale nella scienza e nella filosofia contemporanea (1895), Vallecchi, Firenze.\nGiovanni GETTO, 1966: Antico omaggio a Montale, in Omaggio a Montale, pp. 124-135, a cura di S. Ramat, Mondadori, Milano.\nOttaviano GIANNANGELI, 1987: Metrica e significato in d’Annunzio e Montale, Solfanelli, Pescara.\nJohann W. GOETHE, 1962: Scritti scientifici (1887- 1919), in Opere, vol. V, Sansoni, Firenze.\nGeorge W. F. HEGEL, 1984: Scienza della logica (1812- 16), Laterza, Bari.\nGeorge W. HEGEL, 1987: Enciclopedia delle scienze filosofiche in compendio (1817-  30), antologia a cura di A. Negri, Laterza, Bari.\nWerner HEISEMBERG, 1994: Fisica e filosofia, (1958), Il Saggiatore, Milano.\nEdmond HUSSERL, 1960: Esperienza e giudizio (1939), trad. it. F. Costa, Paravia, Torino.\nEdmond HUSSERL, 1987: La crisi delle scienze europee e la fenomenologia trascendentale (1936-1954), a cura di E. Paci, Sansoni, Firenze.\nImmanuel KANT, 1987: Critica del Giudizio (1790-99), a cura di A. Gargiulo, Bari, Laterza.\nHeinrich von KLEIST, 1986: Sul teatro delle marionette- Aneddoti – Saggi (1797-1810), trad. E. Pocar, Guanda, Parma.\nKarl LÖWITH, 1988: Da Hegel a Nietzsche (1941), trad. it. G. Colli, Einaudi, Torino.\nGiuliano MANACORDA, 1969: Montale, «Il Castoro», La Nuova Italia, Firenze.\nEugenio MONTALE, 1966: Auto da fé – Cronache in due tempi, Il Saggiatore, Milano.\nEugenio MONTALE, 1976: Sulla poesia, a cura di C. Zampa, Mondadori, Milano.\nEugenio MONTALE, 1980: L’opera in versi, edizione critica a cura di R. Bettarini e G. Contini, Einaudi, Milano.\nAntonino MUSUMECI, 1972: Silenzi Montaliani: note sull’enjambement nella poesia di Montale, «Forum Italicum», vol. VI, n. 4, dicembre ’72, pp. 497-515.\nGiulio NASCIMBENI, 1986: Montale. Biografia di un poeta (1969), Longanesi, Milano.\nArshi PIPA, 1978: Montale et le déterminisme physique, in «Letteratura e scienza nella storia della cultura italiana. Atti del Congresso dell’Associazione internazionale per gli studi di  lingua e letteratura italiana», Manfredi, Palermo, pp. 839-846.\nFriedrich SCHILLER, 1993: Sulla poesia ingenua e sentimentale (1796), TEA, Milano.\nAdriano SERONI, 1966: Alle origini della poesia montaliana: “Fine dell’infanzia”, in «Letteratura» a.  XXX, n. 77-81, gennaio-giugno ’66, pp. 6-20.\nGeorge SIMMEL, 1985: Il volto ed il ritratto (1895- 1915), a cura di L. Perucchio, Il Mulino, Bologna.\n•\nPrima pubblicazione: «Philosophema» a.1 n.0, giugno 2001; riveduto e ampliato. __Estratto dalla tesi di laurea in Storia della Filosofia “Boutroux e Montale: Poesia e contingenza”, Università di Tor Vergata 1997, assegnataria lo stesso anno del Premio Internazionale Eugenio Montale. Fotografia: Claudio Comandini, “Sin?” – Berlino 2006."
  },
  {
    "objectID": "posts/pages/2012-09-11-undici-volte-11-settembre.html",
    "href": "posts/pages/2012-09-11-undici-volte-11-settembre.html",
    "title": "Undici volte 11 settembre",
    "section": "",
    "text": "Le immagini e le torri: Baudrillard e Spiegelman. Stockhausen e la più grande opera d’arte immaginabile al mondo. Confronto fra interpretazioni: legittimisti e teorici del complotto. Oliver Roy e la cautela argomentativa. Piste aperte: Gore Vidal e Nafeez Mosaddeq Ahmed. Ruolo della stampa dal tempo di Tocqueville all’epoca della globalizzazione. Distinzione fra “fatti” e realtà. Inadeguatezza umana. Esigere comprensione. Simbologia del numero undici.\n«Sulle strade del centro di Manhattan erano sparsi ovunque brandelli di corpi, vestiti, scarpe e carni dilaniate, tra cui una testa mozzata con lunghi capelli neri e un braccio strappato che giaceva sull’autostrada a circa trecento metri dall’impatto. La gente in fuga dall’attacco correva per le strade del centro in preda al panico e confluiva sul ponte di Brooklin, voltandosi continuamente indietro verso lo spettacolo incredibile delle Torri Gemelle che crollavano in una pila di fumo e cenere.» 1 Undici anni fa, un undici settembre sembrava avesse scombinato il tempo, riavvolto i calendari, travolto certezze, provocando inoltre guerre rovinose tuttora in corso. Oggi, il giorno sembra essere tornato ad essere un giorno come un altro: commemorazioni sottotono, pochi politici, mentre l’annuncio di un prossimo museo segna la definitiva consegna dell’evento e delle sue memorie ad un ordine di conservazione.\nTuttavia, già da quel giorno, le immagini del disastro delle Torri Gemelle entrarono nel registro delle immagini, assumendone il monopolio, laddove il filosofo Jean Baudrillard affermò piuttosto tempestivamente sulle pagine del Le Monde che con quell’evento il rapporto dell’immagine con la realtà era ormai arrivato ad una radicalità assoluta. [2] Il fumettista Art Spiegelman ne colse pienamente il senso nel titolo stesso dell’opera The Shadow of No Tower, con una sottigliezza purtroppo persa nella traduzione italiana. [3]\nNel frattempo, altre immagini legate a quelle circostanze venivano negate, rimosse. Nessuna foto delle vittime degli attentati, nessuna immagine relativa alle circostanze descritte nell’articolo del Wall Street Journal sopra citato, è mai stata esibite dai media. A causa delle procedure investigative, a distanza di giorni e anche di settimane, venivano interdette riprese o fotografie delle macerie da determinate angolazioni. [4] I media, con insolita reticenza, evitarono di documentare le caratteristiche dell’area. [5] In maniera analoga, verrà poi revocata visibilità internazionale alle immagini satellitari dell’imminente guerra in Afghanistan. [6] L’informazione nasconde la morte, quella stessa morte alla cui esibizione sembrerebbe altrimenti votata.\nLe Torri, onnipresenti nella loro pura virtualità, ci svelano che il nostro rapporto con il reale sta assumendo i caratteri della semplice verosimiglianza: ed è su questo occorre interrogarsi. Forse, è semplicemente troppo tardi per il reale e il vero. Può ricordarcelo anche il ritardo percettivo di un passante sorpreso dal primo impatto delle 8:46, immortalato dalle riprese di una telecamera amatoriale, la cui distanza dall’immediata attualità pur a lui presente è destinata a ripetersi indefinitivamente.\nIn altro modo, lo ricorda anche la diretta televisiva mondiale del secondo aereo in collisione sulla Torre Sud alle 9:03, che collassa su se stessa poco circa cinquanta minuti in una densa nube di fumo scuro, mandando polvere e detriti in ogni direzione. Queste torri gemelle, che insieme nascono e muoiono, nella loro perfetta specularità presentano piccole sfasature capaci di renderne la vicenda ancora più significativa. Con pertinenza, il compositore Stockausen ha definito l’evento «la più grande opera d’arte immaginabile al mondo.» [7] Forse, il capolavoro definitivo, capace di decidere il prima e il dopo di ogni cosa.\nQuesta opera unica e irripetibile stabilisce i criteri di un’estetica impossibile dalle infinite suggestioni. In misura irriducibile ad ogni altra opera, conosce interpretazioni diverse, nessuna definitiva, riscontrabile o certa. Tale tendenza conosce come estremi opposti eppure complementari due diverse scuole di pensiero: due come le torri, tutte e due talmente colme di equivoci al punto che i nomi con cui sono chiamate rappresentano l’esatto contrario del loro operare.\nQuelli definiti complottisti, intendono svelare complotti, piuttosto che ordirli (quindi più propriamente definibili come teorici del complotto). Si basano su una radicata convinzione della malafede del potere, per certi aspetti anche plausibile, ma strabordano nell’utilizzare in maniera rigidamente deduttivamente ogni dato per convalidare totalizzazioni sistematiche, perfettamente esplicative di macchinazioni politiche prive di ogni limite: questo è ad esempio il lavoro di John Kaminski. [8] Altri, invece, si appellano ad una mole immensa di documenti di ogni tipo buttati giù alla rinfusa, trovando conferma alla suggestiva ipotesi di razze aliene in combattimento sul pianeta da millenni, e di questo genere il maestro indiscusso è David Icke. [9] Kaminski prende in considerazione le manipolazioni del piano politico, assolutizzando il loro potere oltre ogni possibilità di contrasto o controllo; Icke formula la perfetta metafora della diffusa estraneità di molti umani al proprio mondo.\nL’ambito in cui si collocano tali teorie è quello della paranoia, ma ci sono anche ipotesi più radicali, propriamente psicotiche, secondo le quali le torri non sono mai state colpite da nessun aereo, e tutto si riduce ad un fotomontaggio, alla faccia della “realtà” e anche delle 2977 vittime delle stime ufficiali, ridotte a meno che comparse. [10]\nAll’opposto, con un’altra improprietà linguistica, coloro che si fanno chiamare debunker, piuttosto bizzarramente riescono ad unire piglio demistificatore e difesa del potere costituito (e quindi, di fatto, sono legittimisti), portando alla definitiva assunzione delle posizioni ufficiali come rigorosamente vere, facendo marcia indietro sulla base di conclusioni date per certe solo in osservanza del principio d’autorità. [11] Questo accade applicando la logica di un trattore, indipendentemente da qualunque cosa significhi “vero”, senza sottilizzare troppo se sia l’adeguatezza di una proposizione ad un ente reale, il disvelamento di un qualcosa che prima era nascosto, o qualsiasi insegnamento i secoli abbiano tentato di impartire agli uomini. Ambedue questi atteggiamenti al massimo possono illudere nel sentirsi “migliori”, ma non aiutano in niente.\nIl rischio a cui tutte queste “scuole di pensiero” conducono è quello di una totale deresponsabilizzazione nei confronti di aspetti problematici che in definitiva sono soltanto prodotti nostri, produzioni umane. Tuttavia, è indicativo di un clima di estrema normalizzazione che chi insiste sulla ipotesi di complotto è in grado di fare riferimento a dati utili, che è sempre possibile confrontare e problematizzare. Del resto, l’enorme dramma collettivo dell’11 settembre, vissuto sulla propria pelle da tante persone, non esclude l’esistenza di coinvolgimenti in alte sfere, che vanno al di là della partecipazione di aderenti al network terroristico di Al Qaeda e del ruolo dell’ormai scomparso Osama Bin Laden, e non necessariamente identificati con gli interessi di una nazione o di un’altra, peraltro inadeguati al contesto economico e politico della globalizzazione.\nIndagini e verifiche di responsabilità devono però essere accompagnate da una cautela fondamentale, espressa con chiarezza da Oliver Roy, che ribadisce quanto già prima messo in evidenza: immaginare una potenza capace di una strategia talmente grande, sottile e perversa da sfuggire ad una comprensione immediata, in grado di farsi letteralmente gli attentati da sola e poi fare finta di niente per anni davanti a tutto il mondo, significa soprattutto eccedere in razionalizzazione al punto di creare un mostro onnipotente e imbattibile, dimostrando di ignorare tanto i processi decisionali tipici statunitensi, quanto la dinamica per cui terroristi di ispirazione islamica possano aver progettato gli attentati. [12]\nPer ottenere le risposte, occorre anche saper porsi le domande giuste, distinguere i dati, riconoscere le condizioni, ed evitare abbagli. Spunti significativi sono offerti dallo scrittore americano Gore Vidal, che pur essendo “non allineato” ha avuto un’esperienza particolarmente approfondita di mentalità e meccanismi della politica del paese, criticando in maniera marcata il potere delle componenti evangeliste, sviluppatosi da Carter a Bush, strettamente connesse con le lobbies petrolifere. [13] Hanno poi una rilevanza straordinaria la gran massa di documenti e le ricostruzioni di politica internazionale fornite dal giornalista inglese di origine pakistana Nafeez Mossadeq Ahmed, che evidenzia i legami fra le intelligence degli USA e del Pakistan, gli interessi delle élite saudite, l’effettiva funzione dei Taliban afgani. [14]\nQueste prospettive d’indagine sono basate su dati riscontrabili e competenze dimostrate. Altra cosa è sentenziare irrazionalmente, suffragando la mancanza o la pretestuosità di basi e argomenti con la pretesa di possedere rivelazioni di stampo quasi sovrannaturale che tuttavia non vanno al di là di identificare rigidamente con la realtà le notizie, negare ognuna di queste per poi assimilarle tutte, e alla fine decidere per quella più consona ai propri pregiudizi. Nonostante le pretese di “essere contro”, tale modo di pensare è estremamente solidale alla capacità della “comunicazione” di dire tutto, il contrario di tutto ed in definitiva niente. Siamo sempre di fronte alla dissoluzione dei contenuti e alla vanificazione della conoscenza, esplicata dal filosofo Mario Perniola come  peculiare «regime di storicità» della nostra epoca, che reputa ormai come normali eventi capaci di irrompere all’improvviso e miracolosamente. [15]\nNel chiederci che rapporto abbiano tra loro comunicazione e informazione, fatti e notizie, e tutto questo con la realtà, cerchiamo di focalizzare il ruolo della stampa negli Stati Uniti, valutandone storia, caratteristiche ed aspetti, arrivando ad i suoi attuali sviluppi a livello mondiale. Nel suo studio La democrazia in America, di cui la prima e fondamentale parte è scritta nel 1835, Tocqueville fornisce un quadro sull’informazione ancora piuttosto utile. Secondo una brillante formula, la stampa è più apprezzabile per i mali a cui mette argine, che per i beni che effettivamente porta, ma per raccoglierne gli eventuali benefici occorre accettarne anche i problemi. Sovranità popolare e libertà di stampa sono collegate. La libertà di stampa è garantita come difesa del cittadino contro gli abusi del potere costituito, la cui azione giudiziaria ha un preciso limite nella persecuzione delle opinioni.\nTocqueville individua però la ragione della mancata ostilità verso la stampa nello suo scarso potere effettivo sulla vita politica, molto attiva ma mossa soprattutto da interessi materiali. Inoltre, aspetti tipici del paese quali la mancanza di una centralizzazione culturale e di potere, la facilità con cui è possibile aprire un periodico, l’enorme diffusione delle testate, rendono impossibile la formazione di grandi correnti d’opinione. La situazione è paradossale: infatti, i pareri dei giornalisti contano poco, le personalità autorevoli scrivono sui giornali solo a titolo personale, e tuttavia la stampa rappresenta la principale potenza dopo il popolo, che nelle ex colonie si pone al centro del processo costituente in un modo che al tempo nella vecchia Europa non era affatto così diffuso.\nLe conseguenze a cui giunge Tocqueville devono essere soppesate attentamente, perché ancora ci riguardano. Un costante ricambio di potere porta all’affermarsi di convincimenti politici generali piuttosto radicati, a cui ci si attacca soprattutto per orgoglio. Sono in pochi a riflettere e ad elaborare, perlopiù le persone credono impulsivamente, anche se poi ogni giorno cambiano idea, e seguendo il corso con cui una notizia appare e si esaurisce restano continuamente in preda al dubbio e alla diffidenza. Dove prevalgono bassi istinti e interessi materiali, un’idea tende ad installarsi in una maniera particolarmente tenace, indipendentemente dalla sua fondatezza: pertanto, anche cambiare un’idea che vale poco diventa «difficile quasi quanto farsi ammazzare.» [16] A dirlo è un nobile francese dalle tendenze liberali innamoratosi della mancanza di privilegi di nascita tipica dell’America.\nDurante il tempo che ci separa da queste formidabili osservazioni, la missione di difesa sociale della stampa diventa sempre più aleatoria, così come la rozza superstizione delle opinioni diventa ancora più tenace. La causa è nella concentrazione industriale dei media e nella lotta per assicurarsi le pubblicità. Una prassi tipica del giornalismo storico, il muckraking, l’azione di “rastrellare letame”, in un paese che Henry James qualificava come il «paradiso della rapina», ha avuto il suo momento più tipico ad inizi ’900, ed è cominciato a sfiorire quando le concentrazioni monopolistiche hanno assunto un potere decisionale quasi assoluto. Il giornalismo che sapeva scrivere di storie personali leggendovi la storia collettiva, di cui John Steinbeck era uno dei principali fautori, scompare a favore della celebrazione del culto e dei paladini del consumo. [17]\nUn caso significativo in cui la stampa è riuscita ad incidere sul potere è rappresentato dallo scandalo Watergate, e dalle conseguenti dimissioni di Nixon, in gran parte dovute alle indagini di Bob Woodward e Carl Bernstein, agevolate da intercettazioni che lo stesso presidente era solito effettuare. La segreteria del presidente tentò maldestre manipolazioni, mentre la CIA architettava un depistaggio delle indagini ai danni dell’FBI, dove i due reporter avevano le loro le fonti. Tuttavia, come ha evidenziato Chomsky, l’aspetto decisivo è che gli abusi di potere di Nixon gli avevano procurato ampie inimicizie nelle stesse élite economiche, senza il cui supporto i media non avrebbero dato tanto spazio, pur considerando le gravi violazioni dei principi democratici effettuate da Nixon in politica interna come in quella estera- [18]\nNella storia dei nostri giorni, si diffonde la globalizzazione finanziaria e si impongono le telecomunicazioni a livello planetario, cade la cortina di ferro, cambiano strutturalmente le relazioni tra informazione, economia e guerra. I conflitti prendono come prima linea d’attacco la formazione dell’opinione pubblica e l’indirizzo dei suoi consumi, l’informazione afferma definitivamente gli interessi di alta finanza ed élite militari. Il piano dell’informazione e quello di potere diventano interscambiabili, ma se la notizia diviene “fatto”, le strategie militari sono fatti che non possono diventare “notizia”. Insomma, alcuni casi è meglio insabbiare tutto, in altri casi la notizia è intenzionalmente costruita proprio per confondere. [19]\nDa una parte e l’altra dei televisori, stragi inventate e code ai supermercati accompagnano istericamente la definizione del Nuovo ordine mondiale durante prima Guerra del golfo, e s’inaugura una nuova fase che nella Guerra balcanica precisa i suoi strumenti, riassumibili nella formula «manipolare informando». [20] Il potere struttura la propria legittimità sul consenso popolare, fornendo una ideal politik per cui la guerra è “naturalmente” giusta e l’informazione “giustamente” controllata. Le posizioni problematiche sono coperte di retorica, fornendo una visione unilaterale e incompleta in cui vige la censura preventiva del “non dire”. [21] La menzogna è quindi costitutiva alla notizia, cade l’importanza della testimonianza diretta, si insegue il sensazionalismo televisivo, i dispacci d’agenzia sostituiscono tanto il ruolo dell’inviato, quanto l’elaborazione colta. Vige l’imposizione di paradigmi indiscutibili, che creano marginalità e censure proprio laddove si dovrebbe approfondire. [22] La manipolazione è costitutiva, le vie d’uscita molto ridotte, se non nel paziente lavoro di reperire nei registri linguistici lo scarto rra “comunicazione” e quanto è taciuto.\nCon l’11 settembre, lo spettacolo televisivo della strage rende l’informazione del tutto irrilevante, e permette di diffondere con ampio successo dei falsi clamorosi. Citiamone alcuni dei più riusciti. Le immagini dei palestinesi in festa, riprese nei campi profughi di Ain Al Hilweh presso Sidona, hanno avuto una precisa regia mediatica e sono costate poco più di un dolcetto. La storia della soldatessa diciannovenne Jessica Linch, le cui circostanze sono frutto di una sceneggiatura completamente inventata. La strana vicenda delle lettere all’antrace, dal 18 settembre inviate a sedi di quotidiani, emittenti televisive e istituzioni, che arrivano fino al Senato di Washington e provocano un morto in Florida, viene manipolata per convincere del coinvolgimento dell’Iraq negli attacchi agli USA; tuttavia, i laboratori ne indicano la fonte presso il Medical Research Institute for Infectuos Disease dell’esercito americano, presso Fort Detrick nel Maryland. [23]\nLa questione decisiva è che i cosiddetti “fatti” non sono e non possono essere la realtà: ricorda Claudio Fracassi che infarcirli di commenti non è l’unico modo che esiste per tradirli. L’informazione non è la realtà, ma soltanto un «processo di rigida e spietata selezione dei fatti», ed esprime per sua natura sempre un parzialissimo punto di vista: anche la citazione riportata dal Wall Street Journal all’inizio di questo scritto, nonostante il suo realismo, è parziale. Gli eventi sono trasformati in notizie per l’influenza inevitabile di strutture di potere, dislivelli economici, complessità di comunicazione, stereotipi culturali, interessi vari .[24]\nIn ogni parte del mondo ci sono giornalisti che sanno ampliare questi parametri per rendere giustizia ad una realtà sempre altra e diversa, dimostrando di essere dotati di grandi capacità di indagine e di profondo rispetto della propria funzione pubblica. Tuttavia, troppi e troppo spesso evitano anche di interrogarsi su cosa sia un “fatto” e cosa sia una “notizia”, li intrecciano e li confondo, anche perché forse la differenza gli sfugge. Questo tradimento del momento critico dell’informazione, il cui imperversare rende vana ogni deontologia professionale, è compiuta principalmente da quelli che sono i suoi padroni: sponsor della testate, coperture istituzionali, interessi delle multinazionali, strategie militari. Queste pressioni agiscono tanto se predominano veline e comunicati su elaborazione e testimonianze dirette, tanto se i giornalisti sono embedded e viaggiano con le forze armate assumendone le motivazioni. Dove i media sono i megafoni del potere, le persone diventano i ripetitori della propaganda. Tuttavia, anche il blogger che preferisce dedicarsi all’ingiuria invece che all’approfondimento è un megafono distorto di tutto quello a cui dice di opporsi.\nInfatti, alla nebulosa dell’informazione tradizionale si affianca la galassia Internet, che nonostante permetta grosse opportunità di ricerca e divulgazione, porta troppe volte al prevalere di informazioni prive di fondamento e verifica, di pertinenza ad un quadro storico e concettuale. Del resto, leggere non è guardare, ma intendere, e scrivere non è digitare, ma pensare. Chi è arrivato sin qui, sa ovviamente di cosa stiamo parlando.\nL’aspetto paradossale e ancor più patologico è che, nonostante le pretese di sostituirsi al mondo reale, l’informazione destituisce di validità il rapporto della realtà con se stessa, e con il complesso dei suoi dispositivi ed interessi determina una “comunicazione” che approda all’esatta negazione del suo nome. In un clima di profonda alienazione, anche articoli d’opinione presuntivamente autorevoli possono essere realizzati evitando ogni verifica dei fatti di cui si parla, indignazioni solenni quanto generiche riescono al massimo a convalidare pregiudizi, stereotipi e falsità. A vederlo ridotto a queste condizioni, il pensiero sembrerebbe davvero ormai incapace di sintesi, come se possano durare solo i frammenti e la polvere.\nForse è davvero così. Il dato più evidente che sembra aver dimostrato l’11 settembre è la totale inadeguatezza umana, l’estraneità radicale dell’uomo a se stesso. La pressione di questa società è dura da sopportare, a volte è meglio guardarla da dietro uno schermo, che nasconde e rivela al contempo, permettendo anche di trincerarsi comodamente nei propri luoghi comuni preferiti. Tuttavia, per chi vuole, è sempre disponibile l’esercizio del pensiero, è comunque possibile osservare gli eventi e cercarne il senso. Chiedersi perché è un bisogno primario, dobbiamo esigere la comprensione delle cose.\nAccettare l’inevitabile parzialità dei dati non può risparmiare dal cercare di delineare un disegno complessivo plausibile, oscillando dalla parte al tutto, dal dettaglio al contesto. Cosa sia davvero successo, quel giorno di undici anni fa, forse nessuno lo sa e lo saprà mai per intero. Tuttavia, non abbiamo mai saputo nulla per intero: il problema è che le forme con cui fino a ieri abbiamo articolato il nostro rapporto con la realtà sembrano ampiamente destituite di validità, e la nostra evoluzione verso la conquista di nuove sembra piuttosto faticosa: più spesso infatti dimostra ampi sintomi di regressione, irretito da una semplificazione subumana che non sa contare oltre il due. Due, come le torri.\nProviamo pertanto ad aprire uno spiraglio diverso, con un accenno piuttosto laterale. Undici anni fa crollavano le torri gemelle, che anche smaterializzate possono ricondursi all’espressione grafica del numero undici. Secondo il sistema dei simboli di numerose culture, undici rappresenta l’eccedenza a cui non si sa dare misura, una perturbazione di un ciclo in cui si annuncia conflitto e perdizione; tuttavia, in quanto costituito dal cinque e dal sei, il numero rappresenta anche la congiunzione di Cielo e Terra e la costituzione di una totalità: in occidente, Sant’Agostino ha dato voce alla prima evenienza, Dante alla seconda. [25] Mai come in quel giorno, il mondo è sembrato andare in frantumi. Mai come dopo quel giorno, ha richiesto di essere raccolto. L’insensato stesso ha preteso un senso. In qualunque modo le cose sono andate, questo è quanto è successo, e che continua ad accadere.\n•\n[1] «Wall Street Journal», 12.09.2001, su New York, ore 8.45, Minimum Fax, Roma 2011, p. 70.\n[2] Jean Baudrillard, Lo spirito del terrorismo, Raffaello Cortina 2001, Editore, p. 35.\n[3] Art Spiegelman, L’ombra delle torri (2001), Einaudi, Torino 2004.\n[4] Jim Marrs, An Overview Of The War On Terrorism, 2001 pdf online, p. 6.\n[5] Carlo Galli, La Guerra Globale, Laterza, 2002 Bari-Roma, p. 24.\n[6] «The Guardian«, London 17.10.2001.\n[7] «Frankfurter Allgemeine Zeitung» 18.09.2001.\n[8] John Kaminski, 9/11 was a Hoax. The American government killed its own people, «Serendipity»\n[9] David Icke, Alice nel paese delle meraviglie e il disastro delle torri Gemelle (2002), Macro Edizioni, Diegaro di Cesena 2003, passim; David Icke website.\n[10] Le immagini dell’11 settembre sono falsificate, ecco le prove,25.06.2008.\n[11] Undicisettembre.\n[12] Oliver Roy, L’impero assente, Carocci, Roma 2004, p. 84.\n[13] Gore Vidal, La fine della libertà, Fazi, Roma 2001;_ Le menzogne dell’Impero, _Fazi, Roma 2002; _Democrazia tradita_, Fazi, Roma, 2004.\n[14] Nafeez Mosaddeq Ahmed, Guerra alla libertà, Fazi, Roma 2002.\n[15] Mario Perniola, Miracoli e traumi della comunicazione, Einaudi, Torino 2009, p. 5, passim.\n[16] Alexis De Tocqueville, La Democrazia in America (1848), Mondadori, Milano 2009, pp. 216-225.\n[17] Serge Alimi, Quando la stampa americana era viva, su 1994/2004 – Il pensiero unico al tempo della rete, Monde Diplomatique/il manifesto, Roma 2004, pp. 42-43.\n[18] Noam Chomsky – Edward. S. Herman, La fabbrica del consenso (1988), Il Saggiatore, Milano 2008, pag.365.\n[19] Gen. Gianfranco Gasperini, intervento alla conferenza Scrivere in tempo di guerra, Università Lumsa, Roma, 5.12.2001.\n[20] Claudio Fracassi, Sotto la notizia niente, Libera Informazione Editrice, Roma 1994, p.128.\n[21] Curzio Maltese, intervento alla conferenza Scrivere in tempo di guerra, cit.\n[22] Roberto Morrione, intervento alla conferenza Megafono o silenziatore?, Università Lumsa, Roma, 5.12.2001.\n[23] Claudio Fracassi, La Waterloo dell’informazione, su Zero2, a cura di Giulietto Chiesa (2007), PIEMME, Casale Moferrato 2011, pp. 124, 130.\n[24] Claudio Fracassi, Sotto la notizia niente, cit., pp. 229-230.\n[25] Jean Chevalier – Alain Gheerbrant, Dizionario dei simboli (1969), Rizzoli Milano 1986, pp. 515-516.\n•\nFotografia Claudio Comandini, “Il cielo sopra” – spazio aereo, 2010"
  },
  {
    "objectID": "posts/pages/2017-05-10-francesco-permunian.html",
    "href": "posts/pages/2017-05-10-francesco-permunian.html",
    "title": "Francesco Permunian in quattro libri. Incantarsi è un dono",
    "section": "",
    "text": "«E l’acqua del lago appariva talmente calma da riflettere le luci della sponda opposta, tra cui brillava in lontananza il lume di casa mia.» *Francesco Permunian ha esordito come poeta negli anni ottanta e come narratore alla fine degli anni novanta. Quattro opere per conoscere un autore atipico, capace di demistificare la falsa prospettiva identitaria tipica della provincia italiana. Oltre a quelle qui raccontate, altre suoi libri sono: _Cronaca di un servo felice* (Meridiano Zero, 1999); Camminando nell’aria della sera (Rizzoli, 2001), Nel paese delle ceneri, (Rizzoli, 2003), Dalla stiva di una nave blasfema, con fotografie di Gianni Fucile - Diabasis, 2009); La Casa del Sollievo Mentale (Nutrimenti, 2011), L’attesa, con immagini di Roberto Da Re Giustiniani (Kellermann, 2013), da cui è tratta la frase e l’immagine in esergo._\n1. Il gabinetto del dottor Kafka (2013)\nPer leggere Francesco Permunian, se non lo si conosce, senza farsene un’idea preconcetta, cominciamo pure da questo romanzo che, quantomeno all’inizio, tale non sembra nel riportare questa cronaca del momento, nella quale ci troviamo ad accatastare un’idea ingannevole sull’altra. Lo scrittore è un narciso - anzi, non lo è; è un altro che ha deciso di presentarsi come ‘avanzo di manicomio’ - anzi no; ce l’ha con le donne, con gay e lesbiche, o con chi invecchia - no, per niente. Permunian si mette in gioco e alla berlina alla stregua delle sue creature, siano queste amici e conoscenti o altri scrittori viventi o passati, per i quali ricrea scene quasi perfette, attingendo da memorie collettive e dalla sua, di «intellettuale di campagna» come si definisce.\nEsistono scrittori che sono tali perché esiste l’editoria, altri che lo sono per essenza e riescono pure a mettersi a servizio del mercato. E altri ancora, e quest’ultima categoria sembra appartenere il nostro, che sono scrittori e basta. Anche se dal loro ‘soffrire’ l’esistenza (e distillarne certe righe sulle quali, tra l’altro, ridere dal profondo o con leggerezza), non venisse mai pubblicato un rigo in alcun modo e su alcun supporto (qui invece esiste anche l’e-book). «L’editore ti chiede l’ovetto letterario e io non riesco a scodellarlo a comando»_ _(intervista di Antonio Gnoli a Francesco Permunian, _la Repubblica _24.01.2013).\nEcco, questo non riesce all’autore: e non è questo che cerca Attraverso ogni sua pagina si entra in un mondo antico e segreto popolato di ricercatezze e destini improbabili, come quello dello zio Bertoldo Borletti, in un’accozzaglia caotica tanto simile alla vita: sempre che possa interessarvi anche la chincaglieria e cosa ne dica e ne pensi questo autore, poco attratto dalla società dei letterati e da atteggiamenti esteriori adottabili per amore di presenza. Che però, seppur schivo, va e si coinvolge negli scorni della vita di tutti i giorni e le parti migliori sono queste o quando racconta dei suoi amici, e molte amiche, colpiti come lui stesso, dalla paura della morte per eccesso di amore per la vita. Tuttavia, a parte il destino comune, non vuole lasciare un’impronta agiografica del proprio esistere.\nPer il resto, la mente di Permunian è un cassetto di informazioni preziose, frutto di curiosità profonda: il Polesine, l’antica gente contadina, e poi Maria Corti, Alda Merini, Giorgio Manganelli, Andrea Zanzotto, Salvatore Silvano Nigro, per citare solo gli italiani.\nDalle cartelle cliniche di Robert Walser: «In seguito a grave esaurimento nervoso e in piena crisi d’ansia, nel gennaio del 1929 Robert Walser è preda di allucinazioni auditive che gli impediscono di scrivere e di dormire; inizia così a sentire quelle ‘voci’ persecutorie che, da allora in poi, gli terranno compagnia fino alla morte** **(Ferruccio Giacanelli, Il lungo esilio di Robert Walser). Più le leggo e più ne sono attirato, come un orso dal miele […] Voglio dire insomma che questa attrazione simpatetica per il mondo dei matti io ce l’ho sempre avuta fin da ragazzo, non è mica un vezzo da letterati emiliani che giocano a fare i lunatici… A vent’anni, appena iscritto all’università, mi sono fatto rinchiudere infatti nel manicomio di Brusegana per un ricovero volontario (e non è una fola, è tutto documentato, basta una telefonata per verificare).»\nL’orso, successivamente, diventa il lettore: entrare in relazione con storie tanto distanti, coglierne l’affinità con altre narrate nel libro (o dove ci conduce la distanza fra queste) pur se attraverso l’immediatezza, anche questa solo apparente, di documenti e foto, non è così scontato. Occorre rileggere. Per la cronaca, il gabinetto non è uno studio, ma proprio l’orinatoio della stazione di Desenzano, ‘teatro’ di un aneddoto su Kafka e ulteriore tormentone di questo originale autore.\nIl rispetto dell’editore Nutrimenti per l’oggetto libro, che qualcuno considera ancora come opera, è testimoniato dal breve colophon in ultima pagina nel quale sono elencati, con preziosa attenzione, collaboratori alla realizzazione, caratteri tipografici utilizzati, tipi di carta.\n2. La polvere dell’infanzia (2015)\nFrancesco Permunian (si legge con l’accento sulla a), scrittore ancora difficile da catalogare e non certo per un vezzo del caso, ripercorre attraverso una modalità già nota ai suoli lettori, fatta di brevi scritti intervallati da foto (stavolta sono gli scatti magnetici di Duilio Avezzù e altri da archivi privati), la bellezza senza fine che l’infanzia è capace di consegnare ad alcuni fortunati adulti. Lo scrittore l’ha vissuta in una terra di confine come il Polesine ricca di acque e osterie, canali e polvere secca nelle torride estati, e d’infinite nebbie invernali. Questa terra, che possiede i suoi abitanti più che essere posseduta, vide i natali dello scrittore proprio nell’anno dell’alluvione (1951), natali ai quali si pose poca attenzione vista la mole della catastrofe, come racconta egli stesso: «Me ne stavo dentro una cesta sistemata tra le capre e le galline di mia nonna Assunta, in mezzo a una folla di disperati che fuggivano sotto l’incalzare delle acque».\nL’autore prosegue quindi raccontando che nella cesta ci rimase due giorni, in attesa che la famiglia trovasse ospitalità presso alcuni parenti nel padovano, il tempo giusto per beccarsi la broncopolmonite; bimbo di soli nove mesi, si disperava guarisse e il parroco gli impartì l’estrema unzione. La sua sopravvivenza al male e altri fatti gli ritagliarono una nomea quasi mortifera al passaggio che forse non ha mai finito di seguire questo personaggio schivo che ha vissuto buona parte della sua esistenza fra i libri fino a diventare direttore della biblioteca di Desenzano del Garda, terra più ridente dove ha scelto di vivere dopo la perdita dell’amata moglie.\nPermunian, consegnandoci i ricordi del suo mondo bambino, un particolare mondo nel mondo come solo le terre dominate dalla natura sanno essere, ha lasciato per strada la sua ammirevole ironia confezionando una serie di quadretti e storie che per quanto originali in alcuni casi, ci sono parsi orfani della lingua ‘giusta’ per essere raccontati. Da Poeti in barca, gita sul Po dei poeti del Polesine per ricordare l’ondata di piena del ’51, spersi nella nebbia a poche ore dall’inizio della navigazione, ci si sarebbe aspettati di più anche se resta uno degli episodi più gustosi del libro.\nStessa sorte per alcune disavventure sentimentali, divenute mitiche in quelle terre, e che raccontano gli anni ottanta in maniera un po’ diversa da quella canonica. Così come le biografie del cantautore Stino, la cui fama non varcava il fiume, dell’artista Renzo, Virginio Quagliato, amico del narratore o l’afflato sincero per la fisarmonica del Maseneta che viaggiava fra le osterie, testimone d’un tempo perduto già allora. L’emozione forse è stata motore di queste pagine ma le stesse faticano poi a diventare territorio condivisibile con gli altri, con il lettore, per quanto le si voglia leggere come zibaldone d’una Italia contadina sparita o come appunti per un romanzo incompiuto. Il racconto appare, a tratti, quasi intralciato dalle testimonianze fotografiche, fermandosi a fare da didascalia a queste.\n3. Ultima favola (2015)\n«Il vento di marzo ha soffiato tutta la notte, lacerando la coltre dell’inverno. La primavera è alle porte. Anche in quel luogo ignoto e segreto in cui A. dimora da tempo, mi domando, verrà la primavera? Anche laggiù, in quell’oscuro aldilà sempre avvolto nelle nebbie della lontananza, qualche volta splende il sole? Pensieri ricoperti da lunghi drappi neri, che assomigliano a uccelli di ventura. Pensieri troppo invernali per essere ricordati adesso, all’inizio della bella stagione. Di A. non odo più che un pianto flebile. Intermittente, remoto. Dura da anni, e ha fatto a pezzi tutti i miei sonni».\nBello. Francesco Permunian non condivide solo il nome di battesimo con un altro grande scrittore della terra e del confine, delle immense nostalgie, dei profumi della terra, qual è stato Francesco Biamonti. Questi si potrebbero definire ‘scrittori universo’ quelli che una volta conosciuti e trovata la chiave per poterli leggere, e in parte comprendere, si continuano a cercare, come se dai loro libri scaturisse la biografia a puntate d’una persona con le radici nel passato, con la mente sempre pronta al presente, seguito e descritto fin nelle pieghe più minute degli accadimenti, degli stati d’animo.\nIn Permunian si associano emozioni diverse che dallo scrittore passano al lettore: sentimento del tempo; pudore (nomi cari scritti con l’iniziale puntata, necessità che non sfuggano le sillabe perché sfuggirebbe il ricordo?), dolore. Poter leggere uno di questi ‘scrittori universo’ significa, in definitiva, togliersi di dosso una sospensione fatata e avvolgente che s’appalesa all’apertura della copertina del libro, cercando di capire davvero cosa va raccontando l’autore, ‘lasciandogli’ malvolentieri la mano che pare tenderci per tirarci con fermezza dentro il proprio orizzonte. Questo è un tentativo d’ipnosi letteraria, fenomeno non sconosciuto al lettore.\nLa lettura di Ultima favola non è una lettura drammatica. Anzi. L’autore usa l’incanto d’un linguaggio distante e ben misurato per sottoporci i tipi strani che possono capitare ad un cronista di provincia come Ottavio, il protagonista, (potrebbe dare l’impressione di semplicità, ma è una eleganza non facile da raggiungere soprattutto dove non è artificio). Dileggio e tenerezza sono dietro l’angolo: per amare le persone, quelle ritenute ‘strane’ dai più, ci vuole la capacità di comprendere e rispettare e anche di ridere, e tanto.\nOttavio si ritrova coinvolto in diverse umane vicende anche grazie a sua nonna Marietta (raccontare la grazia di questo personaggio diventa difficile se non si legge il libro: lei decide di fare una blefaroplastica per presenziare al meglio ad uno ‘spettacolo’ che poi altro non è che una sfilata patriottica per il 25 aprile); così com’è difficile dire la ‘triste genia’ dei coniugi Manovella colleghi di redazione, (leggendo questi passaggi dedicati alle atmosfere di rassegne e premi letterari più o meno di provincia, torna ancora piacevolmente in mente Nico Orengo).\nE però Permunian, alla fine, non somiglia a nessun altro scrittore: il suo libro continua a lavorare nella mente a pagine chiuse; l’ultima favola e gli ingredienti per viverla sono forse quelli della copertina pop scelta da Il Saggiatore? Una famiglia benevola, un neonato, amici, un religioso con cui condividere il tavolo della festa e un prato verde che riflette i raggi di una bella giornata di sole? Due le possibilità: o questa è l’ultima favola che possiamo/vogliamo narrarci protagonista un’accolita umana che sembra non avere requie in quanto a nuove stoltezze e - inoltre, oppure - gli affetti sono sempre validi per ‘ricominciare’.\nLe storie di famiglie di fatto raccontate in questo libro, il modo che uomini e donne trovano per restarsi vicini, ora che anche altri generi di famiglia hanno trovato dignità nella narrazione, sono quelle che costruiscono il tanto bistrattato, e da tempo dato per defunto, romanzo italiano (ma faremmo meglio, ormai, a dire europeo?), come questo di Permunian, che ci proietta in luoghi e non luoghi e in un trascorrere delle stagioni che più che di appartenenze ci parla di tanta ineffabile umanità strappata «al fiume dell’oblio».\n4. L’incanto è un dono (2013)\nL’autore è gentile e ci dona un suo scritto illustrato dalle tavole di Roberto Da Re Giustiniani pubblicato in edizione limitata fuori commercio da Kellermann. In queste pagine, poche liriche righe, introdotte dalle parole di Andrea Cortellessa, Permunian intuisce una presenza che cammina sulle acque azzurre del lago nel quale si riflette la finestra illuminata di casa nell’ora del crepuscolo, (intuizione, nella calma piatta dell’acqua, che l’illustrazione restituisce pienamente).\nLa presenza, forse una risposta all’attesa «che spesso dura una vita intera», sembra volerlo prendere per mano, come egli stesso prende per mano ogni volta i suoi lettori, e traghettarlo senza imbarcazione accanto alla dimora con la finestra illuminata che è la propria dimora e la casa desiderata. Il libricino è un ‘quaderno universo’, non si smetterebbe mai di ‘attendere’ per poi ‘farsi condurre’ di là dallo specchio d’acqua del lago. Lago la cui acqua è ferma, ma suggerisce ad ogni sguardo gli incanti d’una vita che osserva se stessa e ciò che c’è attorno e… si racconta.\nL’incanto non è una condizione di vacanza dall’intelligenza, la quale momentaneamente si fa attirare da canti e formule magiche che hanno l’effetto di «operare cose soprannaturali»_ _(Ottorino Pianigiani, Vocabolario etimologico della lingua italiana). Per quanto un autore non possa portare ogni argomento dentro le proprie opere, a Permunian non manca il senso d’una realtà ‘surreale’ della quale registra minimi particolari buoni a combinare un _puzzle _più che credibile degli anni che attraversiamo.\n•\nImmagine: “Senza titolo” di Roberto Da Re Giustiniani, tratta da Francesco Permuniam, “L’attesa” (Kellermann, 2013)."
  },
  {
    "objectID": "diario.html",
    "href": "diario.html",
    "title": "",
    "section": "",
    "text": "Ordinare per\n       Predefinito\n         \n          Titolo\n        \n         \n          Data - Meno recente\n        \n         \n          Data - Più recente\n        \n         \n          di\n        \n     \n  \n    \n      \n      \n    \n\n\n\n\n  \n\n\n\n\nFrammenti di Tomàs\n\n\n\n\n\n\n\nletteratura\n\n\nnarrazioni\n\n\nRivista\n\n\nsocietà\n\n\n\n\n\n\n\n\n\n\n\n20 dic 2021\n\n\nAndrea Appetito\n\n\n\n\n\n\n  \n\n\n\n\nProfilazioni predittive e comportamenti elettorali\n\n\n\n\n\n\n\ncomunicazione\n\n\neconomia\n\n\npolitica\n\n\nRivista\n\n\nsocietà\n\n\n\n\n\n\n\n\n\n\n\n9 gen 2018\n\n\nRenato Curcio\n\n\n\n\n\n\n  \n\n\n\n\nGerusalemme: guida possibile alla terra negata\n\n\n\n\n\n\n\nantropologia\n\n\nDiario\n\n\nfilosofia\n\n\ngeopolitica\n\n\nletteratura\n\n\npolitica\n\n\nreligioni\n\n\n\n\n\n\n\n\n\n\n\n11 dic 2017\n\n\nClaudio Comandini\n\n\n\n\n\n\n  \n\n\n\n\nLe nature spirituali di Enrico Fraccacreta\n\n\n\n\n\n\n\nletteratura\n\n\npoesia\n\n\nRivista\n\n\n\n\n\n\n\n\n\n\n\n4 dic 2017\n\n\nSerena Grizi\n\n\n\n\n\n\n  \n\n\n\n\nPremonizioni del Settantasette\n\n\n\n\n\n\n\ncomunicazione\n\n\nfumetti\n\n\nmusica\n\n\nnarrazioni\n\n\npolitica\n\n\nRivista\n\n\nsocietà\n\n\nstoria\n\n\n\n\n\n\n\n\n\n\n\n27 nov 2017\n\n\nFranco BifoBerardi, Emiliano Sbaraglia\n\n\n\n\n\n\n  \n\n\n\n\nColpo di Stato in Russia\n\n\n\n\n\n\n\ngeopolitica\n\n\nletteratura\n\n\nnarrazioni\n\n\npolitica\n\n\nRivista\n\n\nsocietà\n\n\nstoria\n\n\n\n\n\n\n\n\n\n\n\n12 nov 2017\n\n\nCurzio Malaparte\n\n\n\n\n\n\n  \n\n\n\n\nPiotr Merkurj: la pittura della luce\n\n\n\n\n\n\n\narte\n\n\nDiario\n\n\nfilosofia\n\n\npolitica\n\n\nreligioni\n\n\n\n\n\n\n\n\n\n\n\n7 nov 2017\n\n\nClaudio Comandini\n\n\n\n\n\n\n  \n\n\n\n\nLotta armata, giustizia pop, varia letteratura\n\n\n\n\n\n\n\nDiario\n\n\nfilosofia\n\n\nletteratura\n\n\nnarrazioni\n\n\npoesia\n\n\nMontale\n\n\nKavàfis\n\n\npolitica\n\n\nsocietà\n\n\nstoria\n\n\n\n\n\n\n\n\n\n\n\n7 nov 2017\n\n\nClaudio Comandini\n\n\n\n\n\n\n  \n\n\n\n\nCatalogna. La costruzione di un regno inesistente\n\n\n\n\n\n\n\neconomia\n\n\ngeopolitica\n\n\npolitica\n\n\nRivista\n\n\nsocietà\n\n\nstoria\n\n\n\n\n\n\n\n\n\n\n\n1 nov 2017\n\n\nRodolfo Casadei\n\n\n\n\n\n\n  \n\n\n\n\nI giornalisti americani e il giornalismo fascista\n\n\n\n\n\n\n\npolitica\n\n\nRivista\n\n\nsocietà\n\n\nstoria\n\n\n\n\n\n\n\n\n\n\n\n31 ott 2017\n\n\nMauro Canali\n\n\n\n\n\n\n  \n\n\n\n\nAffinità e divergenze tra fascismi e New Deal\n\n\n\n\n\n\n\narte\n\n\npolitica\n\n\nRivista\n\n\nsocietà\n\n\nstoria\n\n\n\n\n\n\n\n\n\n\n\n24 ott 2017\n\n\nWolfgang Schivel busch\n\n\n\n\n\n\n  \n\n\n\n\nLeonardo Da Vinci: historia di una sbronza\n\n\n\n\n\n\n\narte\n\n\neconomia\n\n\nletteratura\n\n\nnarrazioni\n\n\nRivista\n\n\n\n\n\n\n\n\n\n\n\n19 ott 2017\n\n\nLeonardo Da Vinci\n\n\n\n\n\n\n  \n\n\n\n\nContro i vaccini. I perché di un’opinione\n\n\n\n\n\n\n\npolitica\n\n\nRivista\n\n\nscienza\n\n\nsocietà\n\n\n\n\n\n\n\n\n\n\n\n30 set 2017\n\n\nForni Mantovani Moretta Rezza\n\n\n\n\n\n\n  \n\n\n\n\nIl bambino senza tempo\n\n\n\n\n\n\n\nletteratura\n\n\nnarrazioni\n\n\nreligioni\n\n\nRivista\n\n\nsocietà\n\n\n\n\n\n\n\n\n\n\n\n27 set 2017\n\n\nMichele Iacono\n\n\n\n\n\n\n  \n\n\n\n\nMontale e Kavàfis nella lettura di Cristiano Luciani\n\n\n\n\n\n\n\nDiario\n\n\nletteratura\n\n\npoesia\n\n\nstoria\n\n\n\n\n\n\n\n\n\n\n\n21 set 2017\n\n\nClaudio Comandini\n\n\n\n\n\n\n  \n\n\n\n\nItalia: terra di transito obbligatorio e permanente\n\n\n\n\n\n\n\neconomia\n\n\ngeopolitica\n\n\npolitica\n\n\nRivista\n\n\nsocietà\n\n\n\n\n\n\n\n\n\n\n\n15 ago 2017\n\n\nClaudio Comandini\n\n\n\n\n\n\n  \n\n\n\n\nI pornografici profitti del capitale\n\n\n\n\n\n\n\nantropologia\n\n\neconomia\n\n\npolitica\n\n\nRivista\n\n\nsocietà\n\n\n\n\n\n\n\n\n\n\n\n30 lug 2017\n\n\nMark Hay\n\n\n\n\n\n\n  \n\n\n\n\nBrindisi mancati a Berlino\n\n\n\n\n\n\n\narte\n\n\ncinema\n\n\nDiario\n\n\nfilosofia\n\n\nfumetti\n\n\nletteratura\n\n\nmusica\n\n\nnarrazioni\n\n\npolitica\n\n\nstoria\n\n\n\n\n\n\n\n\n\n\n\n15 lug 2017\n\n\nClaudio Comandini\n\n\n\n\n\n\n  \n\n\n\n\nLa città mai vista\n\n\n\n\n\n\n\nDiario\n\n\nletteratura\n\n\nnarrazioni\n\n\npoesia\n\n\npolitica\n\n\nsocietà\n\n\n\n\n\n\n\n\n\n\n\n27 giu 2017\n\n\nClaudio Comandini\n\n\n\n\n\n\n  \n\n\n\n\nIl cuore del vuoto\n\n\n\n\n\n\n\nfilosofia\n\n\npoesia\n\n\nreligioni\n\n\nRivista\n\n\n\n\n\n\n\n\n\n\n\n15 giu 2017\n\n\nAlessandro Maini\n\n\n\n\n\n\n  \n\n\n\n\nRitorno a Frascati. La felicità del non più troppo giovane Goethe\n\n\n\n\n\n\n\narte\n\n\nDiario\n\n\nfilosofia\n\n\nletteratura\n\n\nnarrazioni\n\n\nstoria\n\n\n\n\n\n\n\n\n\n\n\n20 mag 2017\n\n\nClaudio Comandini\n\n\n\n\n\n\n  \n\n\n\n\nEtica del ribelle. La scienza e la storia tra fratture e continuità\n\n\n\n\n\n\n\nfilosofia\n\n\npolitica\n\n\nreligioni\n\n\nRivista\n\n\nscienza\n\n\nsocietà\n\n\nstoria\n\n\n\n\n\n\n\n\n\n\n\n15 mag 2017\n\n\nGiulio Giorello Pino Donghi\n\n\n\n\n\n\n  \n\n\n\n\nFrancesco Permunian in quattro libri. Incantarsi è un dono\n\n\n\n\n\n\n\nletteratura\n\n\nnarrazioni\n\n\nRivista\n\n\n\n\n\n\n\n\n\n\n\n10 mag 2017\n\n\nSerena Grizi\n\n\n\n\n\n\n  \n\n\n\n\nGerardo Marotta in tre atti\n\n\n\n\n\n\n\nDiario\n\n\nfilosofia\n\n\npolitica\n\n\n\n\n\n\n\n\n\n\n\n5 mag 2017\n\n\nClaudio Comandini\n\n\n\n\n\n\n  \n\n\n\n\nLa Russia, l’Eurasia e il multipolarismo\n\n\n\n\n\n\n\nantropologia\n\n\nfilosofia\n\n\ngeopolitica\n\n\nletteratura\n\n\nmusica\n\n\npolitica\n\n\nRivista\n\n\nsocietà\n\n\nstoria\n\n\n\n\n\n\n\n\n\n\n\n24 apr 2017\n\n\nAlexander Dugin Michael Millerman\n\n\n\n\n\n\n  \n\n\n\n\nMiles Davis e Ferruccio Busoni: lontane risonanze\n\n\n\n\n\n\n\nDiario\n\n\nfilosofia\n\n\nmusica\n\n\n\n\n\n\n\n\n\n\n\n18 apr 2017\n\n\nClaudio Comandi\n\n\n\n\n\n\n  \n\n\n\n\nIl noir (e il giallo e il thriller) come arte\n\n\n\n\n\n\n\narte\n\n\neditoria\n\n\nnarrazioni\n\n\nRivista\n\n\n\n\n\n\n\n\n\n\n\n10 apr 2017\n\n\nOscar Montani\n\n\n\n\n\n\n  \n\n\n\n\nAspetti etici del Testamento biologico\n\n\n\n\n\n\n\npolitica\n\n\nRivista\n\n\nscienza\n\n\nsocietà\n\n\n\n\n\n\n\n\n\n\n\n23 mar 2017\n\n\nMario Condorelli\n\n\n\n\n\n\n  \n\n\n\n\nIl settimo uomo (nuove rivelazioni sul caso Moro)\n\n\n\n\n\n\n\nDiario\n\n\npoesia\n\n\npolitica\n\n\nsocietà\n\n\nstoria\n\n\n\n\n\n\n\n\n\n\n\n16 mar 2017\n\n\n\n\n\n\n  \n\n\n\n\nTrump no-global contro il mondo\n\n\n\n\n\n\n\neconomia\n\n\ngeopolitica\n\n\npolitica\n\n\nRivista\n\n\n\n\n\n\n\n\n\n\n\n10 mar 2017\n\n\nMatteo Cavallino\n\n\n\n\n\n\n  \n\n\n\n\nUna Roma senza Torri\n\n\n\n\n\n\n\narte\n\n\npolitica\n\n\nRivista\n\n\nsocietà\n\n\n\n\n\n\n\n\n\n\n\n3 mar 2017\n\n\nMassimiliano Tonelli\n\n\n\n\n\n\n  \n\n\n\n\nDimettersi da frocio\n\n\n\n\n\n\n\ncomunicazione\n\n\npolitica\n\n\nRivista\n\n\nsocietà\n\n\numorismo\n\n\n\n\n\n\n\n\n\n\n\n23 feb 2017\n\n\nNino Spirli\n\n\n\n\n\n\n  \n\n\n\n\nIn memoria di un ragazzo suicidato dalla madre\n\n\n\n\n\n\n\nRivista\n\n\nsocietà\n\n\n\n\n\n\n\n\n\n\n\n19 feb 2017\n\n\nDiego Cerretti\n\n\n\n\n\n\n  \n\n\n\n\nAnimali e uomini tra malattia e guarigione\n\n\n\n\n\n\n\nantropologia\n\n\narte\n\n\nDiario\n\n\nfilosofia\n\n\nletteratura\n\n\nreligioni\n\n\nscienza\n\n\nsocietà\n\n\n\n\n\n\n\n\n\n\n\n10 feb 2017\n\n\nClaudio Comandini\n\n\n\n\n\n\n  \n\n\n\n\nLe avventure di Saro e Giambologna\n\n\n\n\n\n\n\nletteratura\n\n\nnarrazioni\n\n\nRivista\n\n\numorismo\n\n\n\n\n\n\n\n\n\n\n\n2 feb 2017\n\n\nRoberto Vannucci\n\n\n\n\n\n\n  \n\n\n\n\nLa verità disturbata della tecnologia\n\n\n\n\n\n\n\ncomunicazione\n\n\neditoria\n\n\npolitica\n\n\nRivista\n\n\nsocietà\n\n\n\n\n\n\n\n\n\n\n\n25 gen 2017\n\n\nKatharine Viner\n\n\n\n\n\n\n  \n\n\n\n\nBob Dylan. Poetica espressiva e canzone americana\n\n\n\n\n\n\n\nletteratura\n\n\nmusica\n\n\npoesia\n\n\nRivista\n\n\nsocietà\n\n\n\n\n\n\n\n\n\n\n\n6 gen 2017\n\n\nBob Dylan Patti Smith\n\n\n\n\n\n\n  \n\n\n\n\nMomenti della fine: tre religioni a confronto\n\n\n\n\n\n\n\nantropologia\n\n\nDiario\n\n\nfilosofia\n\n\ngeopolitica\n\n\npolitica\n\n\nreligioni\n\n\nsocietà\n\n\nstoria\n\n\n\n\n\n\n\n\n\n\n\n31 dic 2016\n\n\n\n\n\n\n  \n\n\n\n\nLa “Theory”: una filosofia sintetica low cost\n\n\n\n\n\n\n\ncomunicazione\n\n\nfilosofia\n\n\nRivista\n\n\nsocietà\n\n\n\n\n\n\n\n\n\n\n\n21 dic 2016\n\n\nBarbara Carnevali\n\n\n\n\n\n\n  \n\n\n\n\nDonne e uomini: pregiudizi e dati di fatto\n\n\n\n\n\n\n\nantropologia\n\n\nRivista\n\n\nscienza\n\n\nsocietà\n\n\n\n\n\n\n\n\n\n\n\n9 dic 2016\n\n\nCaterina Stile\n\n\n\n\n\n\n  \n\n\n\n\nFidel Castro e l’eredità del socialismo\n\n\n\n\n\n\n\ngeopolitica\n\n\npolitica\n\n\nRivista\n\n\nsocietà\n\n\nstoria\n\n\n\n\n\n\n\n\n\n\n\n29 nov 2016\n\n\nFidel Castro, Beatriz Pages Rebollar\n\n\n\n\n\n\n  \n\n\n\n\nUna democrazia critica. Note su Habermas\n\n\n\n\n\n\n\nfilosofia\n\n\npolitica\n\n\nRivista\n\n\nsocietà\n\n\n\n\n\n\n\n\n\n\n\n15 nov 2016\n\n\nAlfonso Liguori\n\n\n\n\n\n\n  \n\n\n\n\nL’epica stordita dell’horror americano\n\n\n\n\n\n\n\ncinema\n\n\nletteratura\n\n\nRivista\n\n\nsocietà\n\n\n\n\n\n\n\n\n\n\n\n31 ott 2016\n\n\nLidia Riviello\n\n\n\n\n\n\n  \n\n\n\n\nBerlino dopo l’unione\n\n\n\n\n\n\n\ncinema\n\n\nDiario\n\n\neconomia\n\n\nfilosofia\n\n\ngeopolitica\n\n\nletteratura\n\n\nmusica\n\n\npoesia\n\n\nsocietà\n\n\nstoria\n\n\n\n\n\n\n\n\n\n\n\n30 ott 2016\n\n\nClaudio Comandini\n\n\n\n\n\n\n  \n\n\n\n\nIl continuo ritorno della Dama Bianca\n\n\n\n\n\n\n\nantropologia\n\n\nDiario\n\n\nfilosofia\n\n\nletteratura\n\n\nnarrazioni\n\n\npoesia\n\n\nsocietà\n\n\n\n\n\n\n\n\n\n\n\n11 ott 2016\n\n\nClaudio Comandini\n\n\n\n\n\n\n  \n\n\n\n\nBrian Eno, la guerra in Palestina e la perdita della civiltà\n\n\n\n\n\n\n\ngeopolitica\n\n\nmusica\n\n\npolitica\n\n\nreligioni\n\n\nRivista\n\n\n\n\n\n\n\n\n\n\n\n20 set 2016\n\n\nBrian Eno\n\n\n\n\n\n\n  \n\n\n\n\nFacendo video (too hard to live)\n\n\n\n\n\n\n\nRivista\n\n\nsocietà\n\n\n\n\n\n\n\n\n\n\n\n18 set 2016\n\n\nFatto Quotidiano\n\n\n\n\n\n\n  \n\n\n\n\nSisma all’italiana e altri terremoti\n\n\n\n\n\n\n\nfumetti\n\n\npolitica\n\n\nRivista\n\n\nsocietà\n\n\numorismo\n\n\n\n\n\n\n\n\n\n\n\n12 set 2016\n\n\nStefano Ricchiuti\n\n\n\n\n\n\n  \n\n\n\n\n\n\n\n\n\n\n\ncinema\n\n\nDiario\n\n\nfumetti\n\n\ngeopolitica\n\n\nletteratura\n\n\npolitica\n\n\nsocietà\n\n\n[object Object]\n\n\n11 settembre\n\n\nAlexadro Gonzales\n\n\nAmerica\n\n\nArt Spiegelman\n\n\nBush\n\n\nClaudio Comandini\n\n\nDC\n\n\nDon Delillo\n\n\nPeter Milligan\n\n\nVertigo\n\n\nWill Eisner\n\n\n\n\n\n\n\n\n\n\n\n11 set 2016\n\n\nClaudio Comandini\n\n\n\n\n\n\n  \n\n\n\n\nLa storia e i giorni. Le bombe su Frascati e la distruzione di Tuscolo\n\n\n\n\n\n\n\nDiario\n\n\ngeopolitica\n\n\npolitica\n\n\nsocietà\n\n\n[object Object]\n\n\nBadoglio\n\n\nBenedetto IX\n\n\nCicerone\n\n\nClaudio Comandini\n\n\nFrascati\n\n\nGermania\n\n\nguerra\n\n\nGuerra Fredda\n\n\nHitler\n\n\nII Guerra Mondiale\n\n\nMussolini\n\n\nRaimondo Del Nero\n\n\nRoma\n\n\nTuscolo\n\n\n\n\n\n\n\n\n\n\n\n7 set 2016\n\n\nClaudio Comandini\n\n\n\n\n\n\n  \n\n\n\n\nIl burkini e lo scandalo del coprirsi\n\n\n\n\n\n\n\nantropologia\n\n\ngeopolitica\n\n\npolitica\n\n\nreligioni\n\n\nRivista\n\n\nsocietà\n\n\n\n\n\n\n\n\n\n\n\n6 set 2016\n\n\nRossana Miranda\n\n\n\n\n\n\n  \n\n\n\n\nCompiti per le vacanze\n\n\n\n\n\n\n\nletteratura\n\n\nRivista\n\n\numorismo\n\n\n\n\n\n\n\n\n\n\n\n11 ago 2016\n\n\nCarlo Signori\n\n\n\n\n\n\n  \n\n\n\n\nCose turche\n\n\n\n\n\n\n\nDiario\n\n\ngeopolitica\n\n\nmusica\n\n\nnarrazioni\n\n\nreligioni\n\n\nstoria\n\n\n\n\n\n\n\n\n\n\n\n9 ago 2016\n\n\nClaudio Comandini\n\n\n\n\n\n\n  \n\n\n\n\nNuova Chiesa e nuova politica\n\n\n\n\n\n\n\npolitica\n\n\nreligioni\n\n\nsocietà\n\n\n\n\n\n\n\n\n\n\n\n27 lug 2016\n\n\nGeorge Weigel\n\n\n\n\n\n\n  \n\n\n\n\nIl giorno in cui combinammo qualcosa di buono\n\n\n\n\n\n\n\ncomunicazione\n\n\npolitica\n\n\nRivista\n\n\nsocietà\n\n\numorismo\n\n\n\n\n\n\n\n\n\n\n\n23 lug 2016\n\n\nMassimo Pami\n\n\n\n\n\n\n  \n\n\n\n\nIl contagio della violenza\n\n\n\n\n\n\n\nantropologia\n\n\ngeopolitica\n\n\nreligioni\n\n\nsocietà\n\n\n\n\n\n\n\n\n\n\n\n18 lug 2016\n\n\nFranco Cardini\n\n\n\n\n\n\n  \n\n\n\n\nBrexit: come perdere contro se stessi\n\n\n\n\n\n\n\nDiario\n\n\nfilosofia\n\n\ngeopolitica\n\n\nmusica\n\n\npolitica\n\n\nsocietà\n\n\nstoria\n\n\n\n\n\n\n\n\n\n\n\n15 lug 2016\n\n\nClaudio Comandini\n\n\n\n\n\n\n  \n\n\n\n\nStorie dalla Jihad\n\n\n\n\n\n\n\ngeopolitica\n\n\nreligioni\n\n\nsocietà\n\n\n\n\n\n\n\n\n\n\n\n5 lug 2016\n\n\nFrancesca Borri\n\n\n\n\n\n\n  \n\n\n\n\nIl disgusto della democrazia\n\n\n\n\n\n\n\neconomia\n\n\nfilosofia\n\n\npolitica\n\n\nsocietà\n\n\n\n\n\n\n\n\n\n\n\n2 lug 2016\n\n\nZizek Ramm\n\n\n\n\n\n\n  \n\n\n\n\nHikikomori nella prospettiva di Leibniz\n\n\n\n\n\n\n\ncinema\n\n\nfilosofia\n\n\nletteratura\n\n\n\n\n\n\n\n\n\n\n\n1 lug 2016\n\n\nFabio Treppiedi\n\n\n\n\n\n\n  \n\n\n\n\nGli spacciatori di felicità\n\n\n\n\n\n\n\nfilosofia\n\n\npolitica\n\n\nsocietà\n\n\n\n\n\n\n\n\n\n\n\n27 giu 2016\n\n\nBenedetto Vecchi\n\n\n\n\n\n\n  \n\n\n\n\nPhilip K. Dick, il filosofo mascherato\n\n\n\n\n\n\n\ncinema\n\n\nfilosofia\n\n\nletteratura\n\n\nnarrazioni\n\n\nreligioni\n\n\nRivista\n\n\n\n\n\n\n\n\n\n\n\n27 giu 2016\n\n\nAntonio Caronia\n\n\n\n\n\n\n  \n\n\n\n\nIl sottoproletariato cognitivo in Italia\n\n\n\n\n\n\n\neconomia\n\n\nfilosofia\n\n\npolitica\n\n\nRivista\n\n\nsocietà\n\n\n\n\n\n\n\n\n\n\n\n27 giu 2016\n\n\nRaffaele Coniglione\n\n\n\n\n\n\n  \n\n\n\n\nBisogna saper vincere\n\n\n\n\n\n\n\nDiario\n\n\npolitica\n\n\nsocietà\n\n\n\n\n\n\n\n\n\n\n\n26 giu 2016\n\n\nClaudio Comandini\n\n\n\n\n\n\n  \n\n\n\n\nUn monocameralismo imperfetto per una perfetta autocrazia\n\n\n\n\n\n\n\npolitica\n\n\nRivista\n\n\nsocietà\n\n\n\n\n\n\n\n\n\n\n\n23 giu 2016\n\n\nLuigi Ferrajoli\n\n\n\n\n\n\n  \n\n\n\n\nJeeg Robot contro i Kattivi\n\n\n\n\n\n\n\ncinema\n\n\nfumetti\n\n\nnarrazioni\n\n\nsocietà\n\n\numorismo\n\n\n\n\n\n\n\n\n\n\n\n18 giu 2016\n\n\nSerena Grizi\n\n\n\n\n\n\n  \n\n\n\n\nProposte didattiche per una scuola meticcia\n\n\n\n\n\n\n\npolitica\n\n\nRivista\n\n\nsocietà\n\n\n\n\n\n\n\n\n\n\n\n15 giu 2016\n\n\nEmiliano Sbaraglia\n\n\n\n\n\n\n  \n\n\n\n\nMein Kampf per tutti\n\n\n\n\n\n\n\ncomunicazione\n\n\nDiario\n\n\npolitica\n\n\nsocietà\n\n\nstoria\n\n\n\n\n\n\n\n\n\n\n\n13 giu 2016\n\n\nClaudio Comandini\n\n\n\n\n\n\n  \n\n\n\n\nGender theories. Riflessioni a margine\n\n\n\n\n\n\n\nfilosofia\n\n\nscienza\n\n\nsocietà\n\n\n\n\n\n\n\n\n\n\n\n10 giu 2016\n\n\nVito Sibilio\n\n\n\n\n\n\n  \n\n\n\n\nScorre il sangue, fertile la terra: la Pasola di Sumba\n\n\n\n\n\n\n\nantropologia\n\n\nreligioni\n\n\nRivista\n\n\nsocietà\n\n\n\n\n\n\n\n\n\n\n\n5 giu 2016\n\n\nDaniele Giannotta, Elena Stefanin\n\n\n\n\n\n\n  \n\n\n\n\nManicomio Italia: un quadro clinico\n\n\n\n\n\n\n\nsocietà\n\n\n\n\n\n\n\n\n\n\n\n1 giu 2016\n\n\nAndrea Purga\n\n\n\n\n\n\n  \n\n\n\n\nIl neoliberismo: l’ideologia senza nome\n\n\n\n\n\n\n\neconomia\n\n\npolitica\n\n\nsocietà\n\n\n\n\n\n\n\n\n\n\n\n30 mag 2016\n\n\nGeorge Monbiot\n\n\n\n\n\n\n  \n\n\n\n\nTutti contro il TTIP. E poi?\n\n\n\n\n\n\n\neconomia\n\n\ngeopolitica\n\n\npolitica\n\n\nsocietà\n\n\n\n\n\n\n\n\n\n\n\n27 mag 2016\n\n\nStefano Feltri\n\n\n\n\n\n\n  \n\n\n\n\nUn rosario per Pannella\n\n\n\n\n\n\n\nfumetti\n\n\npolitica\n\n\nRivista\n\n\nsocietà\n\n\n\n\n\n\n\n\n\n\n\n23 mag 2016\n\n\nMarco Lorenzetto\n\n\n\n\n\n\n  \n\n\n\n\nSpam poetry!\n\n\n\n\n\n\n\ncomunicazione\n\n\nDiario\n\n\npoesia\n\n\n\n\n\n\n\n\n\n\n\n5 mag 2016\n\n\nClaudio Comandini\n\n\n\n\n\n\n  \n\n\n\n\nColonizzazione dell’immaginario e controllo sociale\n\n\n\n\n\n\n\ncomunicazione\n\n\neconomia\n\n\nfilosofia\n\n\npolitica\n\n\nRivista\n\n\nsocietà\n\n\n\n\n\n\n\n\n\n\n\n2 mag 2016\n\n\nRenato Curcio\n\n\n\n\n\n\n  \n\n\n\n\nÈ tutto invano ciò che un uomo vano fa per bisogno\n\n\n\n\n\n\n\nfilosofia\n\n\nfumetti\n\n\nletteratura\n\n\npoesia\n\n\nRivista\n\n\n\n\n\n\n\n\n\n\n\n1 mag 2016\n\n\nGianluca Varone\n\n\n\n\n\n\n  \n\n\n\n\nDark Reign: politica e religione tra i fumetti e la gnosi\n\n\n\n\n\n\n\ncinema\n\n\nDiario\n\n\nfilosofia\n\n\nfumetti\n\n\nnarrazioni\n\n\npolitica\n\n\nreligioni\n\n\nsocietà\n\n\n\n\n\n\n\n\n\n\n\n30 apr 2016\n\n\nClaudio Comandini\n\n\n\n\n\n\n  \n\n\n\n\nChi paga per la condivisione?\n\n\n\n\n\n\n\ncomunicazione\n\n\neconomia\n\n\neditoria\n\n\nRivista\n\n\nsocietà\n\n\n\n\n\n\n\n\n\n\n\n15 apr 2016\n\n\nAnnamaria Testa\n\n\n\n\n\n\n  \n\n\n\n\nIl cane nella casa degli europei\n\n\n\n\n\n\n\nRivista\n\n\nsocietà\n\n\n\n\n\n\n\n\n\n\n\n6 apr 2016\n\n\nMassimo Pami\n\n\n\n\n\n\n  \n\n\n\n\nL’arte egocentrica mondiale sta uccidendo l’arte\n\n\n\n\n\n\n\narte\n\n\ncomunicazione\n\n\nRivista\n\n\nsocietà\n\n\n\n\n\n\n\n\n\n\n\n5 apr 2016\n\n\nJJ Charles Worth\n\n\n\n\n\n\n  \n\n\n\n\nL’omicidio Varani e le nuove identità del male\n\n\n\n\n\n\n\nantropologia\n\n\nnarrazioni\n\n\nRivista\n\n\nsocietà\n\n\n\n\n\n\n\n\n\n\n\n4 apr 2016\n\n\nNicola Lagioia\n\n\n\n\n\n\n  \n\n\n\n\nAAA: Industria Filosofica nel Salento\n\n\n\n\n\n\n\narte\n\n\neconomia\n\n\nfilosofia\n\n\nRivista\n\n\n\n\n\n\n\n\n\n\n\n2 apr 2016\n\n\nCarlo Signori\n\n\n\n\n\n\n  \n\n\n\n\nIndagini scientifiche: il giallo e la matematica\n\n\n\n\n\n\n\nnarrazioni\n\n\nRivista\n\n\nscienza\n\n\n\n\n\n\n\n\n\n\n\n15 mar 2016\n\n\nOscar Montani\n\n\n\n\n\n\n  \n\n\n\n\n\n\n\n\n\n\n\ncomunicazione\n\n\nDiario\n\n\npolitica\n\n\n[object Object]\n\n\nAssange\n\n\nBerlino\n\n\nBruxelles\n\n\nClaudio Comandini\n\n\nEuropa\n\n\nfinanza\n\n\nguerra\n\n\ninformazione\n\n\nintegralismo\n\n\nJugoslavia\n\n\nneoliberismo\n\n\nRoma\n\n\nsocial network\n\n\nVaroufakis\n\n\nŽižek\n\n\n\n\n\n\n\n\n\n\n\n5 mar 2016\n\n\nClaudio Comandini\n\n\n\n\n\n\n  \n\n\n\n\nGianni Celati e la fuga dalla letteratura\n\n\n\n\n\n\n\neditoria\n\n\nletteratura\n\n\nnarrazioni\n\n\n\n\n\n\n\n\n\n\n\n3 mar 2016\n\n\nErmanno Cavazzoni\n\n\n\n\n\n\n  \n\n\n\n\nOrizzonti editoriali e mondo digitale\n\n\n\n\n\n\n\nantropologia\n\n\ncomunicazione\n\n\neditoria\n\n\nRivista\n\n\n\n\n\n\n\n\n\n\n\n1 mar 2016\n\n\nMassimo Bray\n\n\n\n\n\n\n  \n\n\n\n\nVariazioni della differenza: Derrida e Coleman\n\n\n\n\n\n\n\narte\n\n\ncomunicazione\n\n\nDiario\n\n\nfilosofia\n\n\nmusica\n\n\nsocietà\n\n\n\n\n\n\n\n\n\n\n\n25 feb 2016\n\n\nClaudio Comandini\n\n\n\n\n\n\n  \n\n\n\n\nUnioni incivili e strutture parentali: dopo Lévi-Strauss\n\n\n\n\n\n\n\nantropologia\n\n\npolitica\n\n\nRivista\n\n\nsocietà\n\n\n\n\n\n\n\n\n\n\n\n25 feb 2016\n\n\nAntonio Gurrado\n\n\n\n\n\n\n  \n\n\n\n\nIl codice del mondo\n\n\n\n\n\n\n\narte\n\n\nfilosofia\n\n\nmusica\n\n\nRivista\n\n\n\n\n\n\n\n\n\n\n\n23 feb 2016\n\n\nUmberto Eco\n\n\n\n\n\n\n  \n\n\n\n\nLa luce, il paesaggio e il confine in Francesco Biamonti\n\n\n\n\n\n\n\nletteratura\n\n\nnarrazioni\n\n\nRivista\n\n\n\n\n\n\n\n\n\n\n\n20 feb 2016\n\n\nSerena Grizi\n\n\n\n\n\n\n  \n\n\n\n\nMacht und Denken. Slam di filosofia a Lipsia\n\n\n\n\n\n\n\nfilosofia\n\n\nmusica\n\n\nRivista\n\n\n\n\n\n\n\n\n\n\n\n19 feb 2016\n\n\nCarlo Signori\n\n\n\n\n\n\n  \n\n\n\n\nIl largo sguardo d’Europa e la poesia di Faraòn Meteosès\n\n\n\n\n\n\n\nletteratura\n\n\npoesia\n\n\npolitica\n\n\nRivista\n\n\nstoria\n\n\n\n\n\n\n\n\n\n\n\n15 feb 2016\n\n\nAngelo Favaro\n\n\n\n\n\n\n  \n\n\n\n\nL’Europa e i limiti della retorica antitedesca\n\n\n\n\n\n\n\neconomia\n\n\ngeopolitica\n\n\nRivista\n\n\nsocietà\n\n\n\n\n\n\n\n\n\n\n\n12 feb 2016\n\n\nMatteo Cavallino\n\n\n\n\n\n\n  \n\n\n\n\nL’ideologia del presente\n\n\n\n\n\n\n\nantropologia\n\n\nfilosofia\n\n\nscienza\n\n\nsocietà\n\n\n\n\n\n\n\n\n\n\n\n2 feb 2016\n\n\nMarc Auge\n\n\n\n\n\n\n  \n\n\n\n\nCinque questioni su David Bowie\n\n\n\n\n\n\n\narte\n\n\ncinema\n\n\nDiario\n\n\nletteratura\n\n\nmusica\n\n\npoesia\n\n\nsocietà\n\n\n\n\n\n\n\n\n\n\n\n15 gen 2016\n\n\nClaudio Comandini\n\n\n\n\n\n\n  \n\n\n\n\nLe guerre di Marcantonio Colonna e lo Statuto di Frascati del 1515\n\n\n\n\n\n\n\nDiario\n\n\nsocietà\n\n\nstoria\n\n\n\n\n\n\n\n\n\n\n\n15 dic 2015\n\n\nClaudio Comandini\n\n\n\n\n\n\n  \n\n\n\n\nCul de sac\n\n\n\n\n\n\n\nDiario\n\n\nfilosofia\n\n\ngeopolitica\n\n\n[object Object]\n\n\nClaudio Comandini\n\n\nGainsbourg\n\n\nintegralismo\n\n\nIslam\n\n\nJane Birkin\n\n\nLa Mecca\n\n\nMedio Oriente\n\n\nParigi\n\n\n\n\n\n\n\n\n\n\n\n25 nov 2015\n\n\nClaudio Comandini\n\n\n\n\n\n\n  \n\n\n\n\nFantasmi a Berlino\n\n\n\n\n\n\n\nDiario\n\n\neconomia\n\n\nfilosofia\n\n\nmusica\n\n\npolitica\n\n\nsocietà\n\n\nstoria\n\n\n\n\n\n\n\n\n\n\n\n31 ott 2015\n\n\nClaudio Comandini\n\n\n\n\n\n\n  \n\n\n\n\nIstanbul: diario di bordo\n\n\n\n\n\n\n\narte\n\n\nDiario\n\n\nfilosofia\n\n\ngeopolitica\n\n\nmusica\n\n\nnarrazioni\n\n\nreligioni\n\n\nsocietà\n\n\n\n\n\n\n\n\n\n\n\n25 set 2015\n\n\nClaudio Comandini\n\n\n\n\n\n\n  \n\n\n\n\nCocktail bulgaro\n\n\n\n\n\n\n\nantropologia\n\n\nDiario\n\n\ngeopolitica\n\n\nmusica\n\n\nnarrazioni\n\n\npoesia\n\n\nreligioni\n\n\nsocietà\n\n\n\n\n\n\n\n\n\n\n\n28 ago 2015\n\n\nClaudio Comandini\n\n\n\n\n\n\n  \n\n\n\n\nLa Grecia, l’Europa e i conti della serva\n\n\n\n\n\n\n\nDiario\n\n\neconomia\n\n\nfilosofia\n\n\ngeopolitica\n\n\nletteratura\n\n\nmusica\n\n\npoesia\n\n\npolitica\n\n\nstoria\n\n\n\n\n\n\n\n\n\n\n\n27 lug 2015\n\n\nClaudio Comandini\n\n\n\n\n\n\n  \n\n\n\n\nMontale prima e dopo il novecento\n\n\n\n\n\n\n\narte\n\n\ncomunicazione\n\n\nDiario\n\n\nletteratura\n\n\npoesia\n\n\nsocietà\n\n\n\n\n\n\n\n\n\n\n\n6 mag 2015\n\n\nClaudio Comandini\n\n\n\n\n\n\n  \n\n\n\n\nSiamo morti da sempre\n\n\n\n\n\n\n\nDiario\n\n\nletteratura\n\n\nnarrazioni\n\n\nsocietà\n\n\n\n\n\n\n\n\n\n\n\n28 mar 2015\n\n\nClaudio Comandini\n\n\n\n\n\n\n  \n\n\n\n\nI colori del noir\n\n\n\n\n\n\n\nDiario\n\n\nletteratura\n\n\nnarrazioni\n\n\n[object Object]\n\n\nAleks Kuntz\n\n\nCarlo Lucarelli\n\n\nCesare Battisti\n\n\nChiara Bertazzoni\n\n\nClaudio Comandini\n\n\nDashiell Hammet\n\n\nDavide Cammarone\n\n\nElena Vesnaver\n\n\nEmilio De Marchi\n\n\nFabio Mazzoli\n\n\nFernando Fazzari\n\n\nGiancarlo De Cataldo\n\n\nGianni Tetti\n\n\nIgor De Amicis\n\n\nIvan Cotroneo\n\n\nJ. P. Rossano\n\n\nLorella Natalizi\n\n\nM.Merisi\n\n\nMarcello Fois\n\n\nMarinella Lombardi\n\n\nMatteo Fraccaro\n\n\nMatteo Scandolin\n\n\nMirco Cantoro\n\n\nnoir\n\n\nOscar Montani\n\n\nPaolo Agaraff\n\n\nPiero Chiara\n\n\npulp\n\n\nRaffaele Donnarumma\n\n\nRenzo Saffi\n\n\nRiccardo Strada\n\n\nSciascia\n\n\nSerena Grizi\n\n\nSergio Saviane\n\n\nSilvia Pantaleo\n\n\nSimone Togneri\n\n\nStefano Santarsiere\n\n\nValerio Lucarelli\n\n\nValerio Varesi\n\n\n\n\n\n\n\n\n\n\n\n28 feb 2015\n\n\nClaudio Comandini\n\n\n\n\n\n\n  \n\n\n\n\nCharlie Hebdo e la satira integrale\n\n\n\n\n\n\n\nantropologia\n\n\narte\n\n\nDiario\n\n\nfilosofia\n\n\nfumetti\n\n\ngeopolitica\n\n\nletteratura\n\n\npolitica\n\n\nreligioni\n\n\nsocietà\n\n\nstoria\n\n\numorismo\n\n\n\n\n\n\n\n\n\n\n\n29 gen 2015\n\n\nClaudio Comandini\n\n\n\n\n\n\n  \n\n\n\n\nLe parole del sesso taciuto\n\n\n\n\n\n\n\nDiario\n\n\nfilosofia\n\n\npolitica\n\n\nreligioni\n\n\nscienza\n\n\n[object Object]\n\n\nAdorno\n\n\nAgamben\n\n\nAleister Crowley\n\n\nBaudrillard\n\n\nBologna\n\n\nBradbury\n\n\ncattolicesimo\n\n\nClaudio Comandini\n\n\nDe Sade\n\n\nDeleuze\n\n\nDerrida\n\n\ndiritti\n\n\nEliade\n\n\nEvola\n\n\nFoucault\n\n\nFreud\n\n\n\n\n\n\n\n\n\n\n\n31 dic 2014\n\n\nClaudio Comandini\n\n\n\n\n\n\n  \n\n\n\n\nIl Premio Frascati: la poesia e la provincia del secolo passato\n\n\n\n\n\n\n\nDiario\n\n\nletteratura\n\n\npoesia\n\n\nsocietà\n\n\n\n\n\n\n\n\n\n\n\n24 dic 2014\n\n\nClaudio Comandini\n\n\n\n\n\n\n  \n\n\n\n\nIl tetto sopra Berlino\n\n\n\n\n\n\n\narte\n\n\ncinema\n\n\ncomunicazione\n\n\neconomia\n\n\ngeopolitica\n\n\nmusica\n\n\nreligioni\n\n\nstoria\n\n\n\n\n\n\n\n\n\n\n\n8 nov 2014\n\n\nClaudio Comandini\n\n\n\n\n\n\n  \n\n\n\n\nHalloween dietro le quinte\n\n\n\n\n\n\n\nantropologia\n\n\nDiario\n\n\nfilosofia\n\n\nfumetti\n\n\nletteratura\n\n\nreligioni\n\n\nsocietà\n\n\nstoria\n\n\n\n\n\n\n\n\n\n\n\n27 ott 2014\n\n\nClaudio Comandini\n\n\n\n\n\n\n  \n\n\n\n\nIl tradire degli eventi\n\n\n\n\n\n\n\nantropologia\n\n\ncinema\n\n\ncomunicazione\n\n\nDiario\n\n\nfilosofia\n\n\ngeopolitica\n\n\nnarrazioni\n\n\nreligioni\n\n\nstoria\n\n\n\n\n\n\n\n\n\n\n\n29 set 2014\n\n\nClaudio Comandini\n\n\n\n\n\n\n  \n\n\n\n\nPadre Padrino\n\n\n\n\n\n\n\nDiario\n\n\nletteratura\n\n\nnarrazioni\n\n\nreligioni\n\n\numorismo\n\n\n\n\n\n\n\n\n\n\n\n30 ago 2014\n\n\nClaudio Comandini\n\n\n\n\n\n\n  \n\n\n\n\nLa palude letteraria\n\n\n\n\n\n\n\nDiario\n\n\neditoria\n\n\nfilosofia\n\n\nletteratura\n\n\nnarrazioni\n\n\n\n\n\n\n\n\n\n\n\n31 lug 2014\n\n\nClaudio Comandini\n\n\n\n\n\n\n  \n\n\n\n\nLa popsophia, i greci e la critica del presente\n\n\n\n\n\n\n\ncinema\n\n\nDiario\n\n\nfilosofia\n\n\nnarrazioni\n\n\nsocietà\n\n\n\n\n\n\n\n\n\n\n\n30 giu 2014\n\n\nClaudio Comandini\n\n\n\n\n\n\n  \n\n\n\n\nDe neolingua\n\n\n\n\n\n\n\ncomunicazione\n\n\nDiario\n\n\neditoria\n\n\nfilosofia\n\n\nletteratura\n\n\nmusica\n\n\nnarrazioni\n\n\npoesia\n\n\npolitica\n\n\nsocietà\n\n\nstoria\n\n\n\n\n\n\n\n\n\n\n\n2 giu 2014\n\n\nClaudio Comandini\n\n\n\n\n\n\n  \n\n\n\n\nStrade di Fener\n\n\n\n\n\n\n\nDiario\n\n\nfilosofia\n\n\nletteratura\n\n\nreligioni\n\n\nstoria\n\n\n\n\n\n\n\n\n\n\n\n29 apr 2014\n\n\nClaudio Comandini\n\n\n\n\n\n\n  \n\n\n\n\nVirus\n\n\n\n\n\n\n\nDiario\n\n\nletteratura\n\n\nnarrazioni\n\n\npolitica\n\n\nsocietà\n\n\numorismo\n\n\n\n\n\n\n\n\n\n\n\n24 feb 2014\n\n\nClaudio Comandini\n\n\n\n\n\n\n  \n\n\n\n\nL’uomo e la gallina\n\n\n\n\n\n\n\nDiario\n\n\nfilosofia\n\n\nscienza\n\n\numorismo\n\n\n\n\n\n\n\n\n\n\n\n21 ott 2013\n\n\nClaudio Comandini\n\n\n\n\n\n\n  \n\n\n\n\nLa Siria, la guerra e l’informazione\n\n\n\n\n\n\n\nantropologia\n\n\nDiario\n\n\nfilosofia\n\n\ngeopolitica\n\n\nletteratura\n\n\nmusica\n\n\nnarrazioni\n\n\npoesia\n\n\nreligioni\n\n\n\n\n\n\n\n\n\n\n\n20 set 2013\n\n\nClaudio Comandini\n\n\n\n\n\n\n  \n\n\n\n\nIl cavaliere, le armi e gli amori (o giù di lì)\n\n\n\n\n\n\n\ncomunicazione\n\n\nDiario\n\n\neconomia\n\n\nfilosofia\n\n\nfumetti\n\n\nletteratura\n\n\nnarrazioni\n\n\npolitica\n\n\nreligioni\n\n\nsocietà\n\n\nstoria\n\n\n\n\n\n\n\n\n\n\n\n25 lug 2013\n\n\nClaudio Comandini\n\n\n\n\n\n\n  \n\n\n\n\nLa clonazione dalle pecore a Dio (passando per Berlusconi)\n\n\n\n\n\n\n\ncomunicazione\n\n\nDiario\n\n\nfilosofia\n\n\nfumetti\n\n\nletteratura\n\n\nnarrazioni\n\n\nreligioni\n\n\nscienza\n\n\nsocietà\n\n\numorismo\n\n\n\n\n\n\n\n\n\n\n\n27 mag 2013\n\n\nClaudio Comandini\n\n\n\n\n\n\n  \n\n\n\n\nMaschile e femminile: sessualità e scrittura nel “Basso impero”\n\n\n\n\n\n\n\nDiario\n\n\nfilosofia\n\n\nletteratura\n\n\nnarrazioni\n\n\n\n\n\n\n\n\n\n\n\n5 mag 2013\n\n\nClaudio Comandini\n\n\n\n\n\n\n  \n\n\n\n\nI tre pontificati di Benedetto IX\n\n\n\n\n\n\n\nDiario\n\n\nfilosofia\n\n\nnarrazioni\n\n\nreligioni\n\n\nstoria\n\n\n\n\n\n\n\n\n\n\n\n2 apr 2013\n\n\nClaudio Comandini\n\n\n\n\n\n\n  \n\n\n\n\nPoesie per un giorno di primavera\n\n\n\n\n\n\n\nDiario\n\n\nletteratura\n\n\nmusica\n\n\npoesia\n\n\n\n\n\n\n\n\n\n\n\n21 mar 2013\n\n\nClaudio Comandini\n\n\n\n\n\n\n  \n\n\n\n\n«Conscientia mea»: Ratzinger e noi\n\n\n\n\n\n\n\ncinema\n\n\nDiario\n\n\nfilosofia\n\n\npolitica\n\n\nreligioni\n\n\nsocietà\n\n\nstoria\n\n\n\n\n\n\n\n\n\n\n\n27 feb 2013\n\n\nClaudio Comandini\n\n\n\n\n\n\n  \n\n\n\n\nLacrime e barche. Sanremo e la politica\n\n\n\n\n\n\n\nDiario\n\n\nmusica\n\n\npolitica\n\n\nsocietà\n\n\numorismo\n\n\n\n\n\n\n\n\n\n\n\n16 feb 2013\n\n\nClaudio Comandini\n\n\n\n\n\n\n  \n\n\n\n\nDeclinazioni dell’autore\n\n\n\n\n\n\n\nDiario\n\n\neditoria\n\n\nfilosofia\n\n\nletteratura\n\n\n\n\n\n\n\n\n\n\n\n14 feb 2013\n\n\nClaudio Comandini\n\n\n\n\n\n\n  \n\n\n\n\nDentro le foibe\n\n\n\n\n\n\n\nDiario\n\n\nfilosofia\n\n\nletteratura\n\n\nnarrazioni\n\n\npoesia\n\n\npolitica\n\n\nsocietà\n\n\nstoria\n\n\n\n\n\n\n\n\n\n\n\n9 feb 2013\n\n\nClaudio Comandini\n\n\n\n\n\n\n  \n\n\n\n\nIl tredicesimo mese. Aforismi\n\n\n\n\n\n\n\nDiario\n\n\nletteratura\n\n\n\n\n\n\n\n\n\n\n\n13 gen 2013\n\n\nClaudio Comandini\n\n\n\n\n\n\n  \n\n\n\n\nSpazi vuoti\n\n\n\n\n\n\n\nantropologia\n\n\nDiario\n\n\nfilosofia\n\n\nletteratura\n\n\npoesia\n\n\npolitica\n\n\nreligioni\n\n\nscienza\n\n\nstoria\n\n\n\n\n\n\n\n\n\n\n\n3 nov 2012\n\n\nClaudio Comandini\n\n\n\n\n\n\n  \n\n\n\n\nContingenze del paesaggio tra Grizzana Morandi e la metropoli globale\n\n\n\n\n\n\n\narte\n\n\nDiario\n\n\nfilosofia\n\n\n\n\n\n\n\n\n\n\n\n25 ott 2012\n\n\nClaudio Comandini\n\n\n\n\n\n\n  \n\n\n\n\nLeopardi e Manzoni: il degrado dell’Italia e della sua letteratura\n\n\n\n\n\n\n\nDiario\n\n\nfilosofia\n\n\nletteratura\n\n\nnarrazioni\n\n\npoesia\n\n\n\n\n\n\n\n\n\n\n\n18 ott 2012\n\n\nClaudio Comandini\n\n\n\n\n\n\n  \n\n\n\n\nSoundcentral: come divertirsi a Kabul\n\n\n\n\n\n\n\ncomunicazione\n\n\nDiario\n\n\nfilosofia\n\n\ngeopolitica\n\n\nmusica\n\n\n\n\n\n\n\n\n\n\n\n9 ott 2012\n\n\nClaudio Comandini\n\n\n\n\n\n\n  \n\n\n\n\nAl Qaeda network. Il fondamentalismo islamico e le strategie reticolari\n\n\n\n\n\n\n\nDiario\n\n\neconomia\n\n\nfilosofia\n\n\ngeopolitica\n\n\nreligioni\n\n\nstoria\n\n\n\n\n\n\n\n\n\n\n\n15 set 2012\n\n\nClaudio Comandini\n\n\n\n\n\n\n  \n\n\n\n\nUndici volte 11 settembre\n\n\n\n\n\n\n\ncomunicazione\n\n\nDiario\n\n\nfumetti\n\n\ngeopolitica\n\n\npolitica\n\n\nsocietà\n\n\nstoria\n\n\n\n\n\n\n\n\n\n\n\n11 set 2012\n\n\nClaudio Comandini\n\n\n\n\n\n\n  \n\n\n\n\nBologna e le dodici chiavi dello zodiaco. Porta Lame, in Fa maggiore\n\n\n\n\n\n\n\narte\n\n\nDiario\n\n\nmusica\n\n\nscienza\n\n\nstoria\n\n\n\n\n\n\n\n\n\n\n\n5 set 2012\n\n\nClaudio Comandini\n\n\n\n\n\n\n  \n\n\n\n\nComunicare è vivere?\n\n\n\n\n\n\n\ncomunicazione\n\n\nDiario\n\n\nfilosofia\n\n\n[object Object]\n\n\n11 settembre\n\n\nBernays\n\n\nCicerone\n\n\nClaudio Comandini\n\n\nFreud\n\n\nGandhi\n\n\nGoebbels\n\n\nHabermas\n\n\nInternet\n\n\nLacan\n\n\nMussolini\n\n\nPerniola\n\n\npornografia\n\n\npsicologia\n\n\nRecalcati\n\n\nRumsfeld\n\n\nŽižek\n\n\n\n\n\n\n\n\n\n\n\n9 ago 2012\n\n\nClaudio Comandini\n\n\n\n\n\n\n  \n\n\n\n\nL’Italia ha vinto\n\n\n\n\n\n\n\nDiario\n\n\nletteratura\n\n\nmusica\n\n\nnarrazioni\n\n\nsocietà\n\n\n\n\n\n\n\n\n\n\n\n25 lug 2012\n\n\nClaudio Comandini\n\n\n\n\n\n\n  \n\n\n\n\nLe colpe di Batman. L’informazione, i fumetti e le stragi\n\n\n\n\n\n\n\ncinema\n\n\ncomunicazione\n\n\nDiario\n\n\nfumetti\n\n\nnarrazioni\n\n\nsocietà\n\n\n\n\n\n\n\n\n\n\n\n24 lug 2012\n\n\nClaudio Comandini\n\n\n\n\n\n\n  \n\n\n\n\nSpiragli sull’Europa. Quattro poesie.\n\n\n\n\n\n\n\nDiario\n\n\npoesia\n\n\n\n\n\n\n\n\n\n\n\n20 giu 2012\n\n\nClaudio Comandini\n\n\n\n\n\n\n  \n\n\n\n\nMusica e contemporanei\n\n\n\n\n\n\n\nDiario\n\n\nfilosofia\n\n\nmusica\n\n\n\n\n\n\n\n\n\n\n\n6 giu 2012\n\n\nClaudio Comandini\n\n\n\n\n\n\n\n\n\n\n\n\n\n\n\n2012: apocalissi su misura\n\n\n\n\n\n\n\nantropologia\n\n\nDiario\n\n\nfilosofia\n\n\nfumetti\n\n\nreligioni\n\n\nscienza\n\n\n[object Object]\n\n\nAgamben\n\n\nAndrea Tagliapietra\n\n\nAnthony Aveni\n\n\nApocalisse\n\n\ncalendari\n\n\nClaudio Comandini\n\n\nCristianesimo\n\n\nEbrei\n\n\nfrattali\n\n\nGrant Morrison\n\n\nIChing\n\n\nInvisibles\n\n\nIslam\n\n\nJohn Major Jenkins\n\n\nJoseph\n\n\nJung\n\n\nKant\n\n\nKurzwail\n\n\nLawrence E. Joseph\n\n\nLungo Computo\n\n\nMandelbrot\n\n\nMaya\n\n\nMcKenna\n\n\nnew age\n\n\nNiribu\n\n\nSan Paolo\n\n\nstelle\n\n\nŽižek\n\n\n\n\n\n\n\n\n\n\n\n1 giu 2012\n\n\nClaudio Comandini\n\n\n\n\n\n\n  \n\n\n\n\nFacebook, la borsa e le relazioni\n\n\n\n\n\n\n\ncomunicazione\n\n\nDiario\n\n\neconomia\n\n\nsocietà\n\n\n\n\n\n\n\n\n\n\n\n22 mag 2012\n\n\nClaudio Comandini\n\n\n\n\n\n\n  \n\n\n\n\nQuando passa Nuvolari. Sulla morte di Lucio Dalla e il sesso degli angeli\n\n\n\n\n\n\n\ncomunicazione\n\n\nDiario\n\n\nmusica\n\n\npoesia\n\n\n[object Object]\n\n\nAdorno\n\n\nBologna\n\n\nByron\n\n\nChiesa\n\n\nClaudio Comandini\n\n\nFreud\n\n\nIsraele\n\n\nLacan\n\n\nLucio Dalla\n\n\npinkwashing\n\n\nRoberto Roversi\n\n\nsessualità\n\n\nVoltaire\n\n\nWeininger\n\n\n\n\n\n\n\n\n\n\n\n17 mag 2012\n\n\nClaudio Comandini\n\n\n\n\n\n\n  \n\n\n\n\nMonopoli e Risiko! Guerre globali e crisi finanziarie\n\n\n\n\n\n\n\nDiario\n\n\neconomia\n\n\ngeopolitica\n\n\n[object Object]\n\n\n11 settembre\n\n\nBush\n\n\nCarlyle Group\n\n\nClaudio Comandini\n\n\nfinanza tossica\n\n\nFreud\n\n\nFukuyama\n\n\nGroos\n\n\nHuntington\n\n\nIslam\n\n\nJared Israel\n\n\nLehman Brothers\n\n\nPiaget\n\n\nRumsfeld\n\n\nRuppert\n\n\nSteve Butler\n\n\nvon Bulow\n\n\n\n\n\n\n\n\n\n\n\n16 mag 2012\n\n\nClaudio Comandini\n\n\n\n\n\n\n  \n\n\n\n\nLa natura dopo la natura. Montale: la perdita dell’innocenza e la conquista del linguaggio\n\n\n\n\n\n\n\nDiario\n\n\nstoria\n\n\n\n\n\n\n\n\n\n\n\n14 mag 2012\n\n\nClaudio Comandini\n\n\n\n\n\n\n  \n\n\n\n\nPossedimenti e memorie della perduta città di Tuscolo\n\n\n\n\n\n\n\nDiario\n\n\nstoria\n\n\n\n\n\n\n\n\n\n\n\n10 mag 2012\n\n\nClaudio Comandini\n\n\n\n\n\n\n  \n\n\n\n\nBallate e danze dal Basso Impero\n\n\n\n\n\n\n\nDiario\n\n\nletteratura\n\n\nmusica\n\n\nnarrazioni\n\n\n\n\n\n\n\n\n\n\n\n9 mag 2012\n\n\nClaudio Comandini\n\n\n\n\n\n\n  \n\n\n\n\nZone di transito\n\n\n\n\n\n\n\nDiario\n\n\nletteratura\n\n\nmusica\n\n\nClaudio Comandini\n\n\nfinanza tossica\n\n\nInternet\n\n\nPerniola\n\n\nsocial network\n\n\n\n\n\n\n\n\n\n\n\n8 mag 2012\n\n\nClaudio Comandini\n\n\n\n\n\n\n  \n\n\n\n\nIl pianeta dei famosi\n\n\n\n\n\n\n\ncomunicazione\n\n\nDiario\n\n\nsocietà\n\n\numorismo\n\n\n\n\n\n\n\n\n\n\n\n4 mag 2012\n\n\nClaudio Comandini\n\n\n\n\n\n\nNessun risultato"
  },
  {
    "objectID": "index.html",
    "href": "index.html",
    "title": "",
    "section": "",
    "text": "Dichiarazioni americane e conseguenze mondiali. Storia di una città, dei suoi popoli e dei suoi monumenti. Parcellizzazione dei Luoghi Sacri e parzialità dei poteri umani.\n\n\n\n\n\n\n\n\n\n\n\n\n\n\n\n\n\nLe origini Superman, la storia di Metropolis, l’amore perduto di Adolf Hitler. Una separazione sullo scenario di una città separata."
  },
  {
    "objectID": "grandtour.html",
    "href": "grandtour.html",
    "title": "grandtour",
    "section": "",
    "text": "Frascati a Largo Duca di York 8\nÈ una libreria, un bar, un circolo: un piccolo spazio che si propone quale tappa di qualsiasi viaggio possibile. Pubblicazioni, oggetti e vestiti usati, prodotti tipici e pregiati, laboratorio di produzioni culturali. È gestito dallo scrittore Claudio Comandini presso il centro storico.\n\nUn luogo dove scovare tra mille volumi rarità editoriali e modernariato librario, è un circolo culturale, una vecchia osteria, un punto di riferimento per chi vuole acquistare oggetti d'arte, mirabilia, vecchie cartoline, pubblicazioni storiche, collezioni di fumetti, oggetti vintage e vestiti usati.\nPer chi vuole organizzare reeding letterari nella suggestione della grotta sottostante, incontri culturali, dirette social o semplicemente stare in compagnia ritrovando il gusto della discussione politica o dissacrante.\nCi introduce allo spazio e alle sue suggestioni il murales realizzato all'ingresso dallo street artist Stefano Salvi, che tra le diverse soluzioni presenta una decostruzione delle colonne d'Ercole del teatro delle fontane di Villa Aldobrandini.\n\nLa festa d’apertura\n\nFrascati\nore 17:30.\nUn caldo 12 maggio a Largo Duca di York, civico 8. Un piccolo e prezioso spazio di cultura libera e indipendente. Grand Tour BookWineBar di Claudio Comandini. Stupisce l’ingresso con una sorta di portale verso una dimensione parallela. Sulla facciata, una composizione tra psichedelia e decostruzionismo di Stefano Salvi, con le Colonne d'Ercole del Teatro delle Fontane di Villa Aldobrandini che diventano elementi: fuoco, aria, terra - e al posto di acqua, vino. L’allestimento interno è peculiare e accogliente. Un'energia propositiva invita a sostare. Un libreria letteralmente colma di pubblicazioni di ogni tipo, organizzate per riquadri e settori, spicca l'offerta del cesto rosso dedicato alla \"crisi della sinistra in svendita\". Tra gli scaffali, qualcuno potrà trovare anche un fumetto gradito, e per il vinile un piccola scelta di prestigio. Inoltre, oggetti e abiti vintage irresistibili.\nOggi, arricchisce l'offerta del bar della libreria il delizioso buffet gentilmente offerto dalle sorelle Comandini, accompagnato da calici sempre colmi grazie a Tamara, in un fare accogliente e brioso che sembra tipicamente frascatano. Conduce in altri spazi una galleria di maschere africane ineccepibili e uniche, portate a ondate da un misterioso donatore; l'atmosfera si sublima con Don Clemente, originario del Congo e antropologo, che rimarca l'importanza dei libri e della trasmissione della cultura. Sognanti i toni del cantautore Amedeo Morrone, con canzoni, stornelli e canti di protesta. In un crescendo si uniscono amici, passanti, poeti, artisti. Un allegro turbine di cultura.\n\n19:30.\nReading, performance e improvvisazioni prendono forma su di un palco fornito dalle scalette adiacenti che per 'diversi versi' ricorda il \"Teatro magico. Ingresso libero non per tutti, soltanto per pazzi!\" che si incontra gironzolando tra le pagine de \"Il lupo della steppa\" di Hermann Hesse. Claudio alla tromba, Amedeo alla chitarra, Francesco Ranieri alle percussioni. Emoziona la lettura di un racconto apocalittico e paradossale scritto da Claudio Comandini e Ilaria Palomba. La delorean di Michele Ferroni diverte in un frenetico soliloquio non-sense. Barche senza approdi divengono poesia nelle vertiginose ironie di Simone Carunchio. \"Arearel'area\", performance corale di surrealtà quotidiana concepita da Iolanda La Carrubba, invita quindi a frequentare il posto per un \"buon bicchiere di libri\". Le curiosità e le storie di questo \"Teatro magico\" concentrano una ricerca culturale costantemente aperta ad altro. Lo stesso nome del locale, che rievoca i viaggi di formazione della nobiltà colta di un tempo, è stato suggerito dalla scrittrice Daniela Rampa, profondamente legata a Frascati per avervi a lungo vissuto insieme alla figlia Lidia e al marito, il grande 'poeta giocoso' Vito Riviello, . Cosa aspettarsi a Grand Tour? Un accenno in alcune parole del nostro ospite: «Nell'incontro con un libro usato ognuno può provare a riscoprire quanto ha mancato di essere e che potrebbe essere ancora: un possibile superiore ad ogni probabile e continuamente presente in ogni reale...\nNumerose le riprese video di questa prima festa di inaugurazione, tra cui quelli di Alessandro Denti, Valerio Di Gianfelice e I.L.C"
  }
]